Skandapurāṇa Adhyāya 12

E-text generated on February 22, 2017 from the original TeX files of: Adriaensen, R., H.T. Bakker and H. Isaacson, eds. The Skandapurāṇa. Vol. I. Adhyāyas 1-25. Critically Edited with Prolegomena and English Synopsis. Groningen: Egbert Forsten, 1998.

SP0120010: sanatkumāra uvāca|
SP0120011: tataḥ sa bhagavāndevo brahmā tāmāha susvaram|
SP0120012: devi yenaiva sṛṣṭāsi manasā yastvayā vṛtaḥ|
SP0120013: sa bhartā tava deveśo bhavitā mā tapaḥ kṛthāḥ|| 1||
SP0120021: tataḥ pradakṣiṇaṃ kṛtvā brahmā vyāsa gireḥ sutām|
SP0120022: jagāmādarśanaṃ tasyāḥ sā cāpi virarāma ha|| 2||
SP0120031: sā devī yuktamityevamuktvā svasyāśramasya ha|
SP0120032: dvāri jātamaśokaṃ vai samupāśritya saṃsthitā|| 3||
SP0120041: athāgāccandratilakastridaśārtiharo haraḥ|
SP0120042: vikṛtaṃ rūpamāsthāya hrasvo bāhuka eva ca|| 4||
SP0120051: vibhugnanāsiko bhūtvā kubjaḥ keśāntapiṅgalaḥ|
SP0120052: uvāca vikṛtāsyaśca devi tvāṃ varayāmyaham|| 5||
SP0120061: athomā yogasaṃsiddhā jñātvā śaṃkaramāgatam|
SP0120062: antarbhāvaviśuddhā sā kriyānuṣṭhānalipsayā|| 6||
SP0120071: tamuvācārghyamānāyya madhuparkeṇa caiva hi|
SP0120072: sampūjya sasukhāsīnaṃ brāhmaṇaṃ brāhmaṇapriyā|| 7||
SP0120080: devyuvāca|
SP0120081: bhagavannasvatantrāsmi pitā me 'styaraṇī tathā|
SP0120082: tau prabhū mama dāne vai kanyāhaṃ dvijapuṃgava|| 8||
SP0120091: gatvā yācasva pitaraṃ mama śailendramavyayam|
SP0120092: sa ceddadāti māṃ vipra tubhyaṃ tadrucitaṃ mama|| 9||
SP0120100: sanatkumāra uvāca|
SP0120101: tataḥ sa bhagavāndevastathaiva vikṛtaḥ prabhuḥ|
SP0120102: uvāca śailarājaṃ tamumāṃ me yaccha śailarāṭ|| 10||
SP0120111: sa taṃ vikṛtarūpeṇa jñātvā rudramathāvyayam|
SP0120112: bhītaḥ śāpācca vimanā idaṃ vacanamabravīt|| 11||
SP0120121: bhagavannāvamanyāmi brāhmaṇānbhūmidaivatān|
SP0120122: manīṣitaṃ tu yatpūrvaṃ tacchṛṇuṣva mahātapaḥ|| 12||
SP0120131: svayaṃvaro me duhiturbhavitā viprapūjitaḥ|
SP0120132: varayedyaṃ svayaṃ tatra sa bhartāsyā bhavediti|| 13||
SP0120140: sanatkumāra uvāca|
SP0120141: tacchrutvā śailavacanaṃ bhagavāngovṛṣadhvajaḥ|
SP0120142: devyāḥ samīpamāgatya idamāha mahāmanāḥ|| 14||
SP0120151: devi pitrā tavājñaptaḥ svayaṃvara iti śrutam|
SP0120152: tatra tvaṃ varayitrī yaṃ sa te bhartā kilānaghe|| 15||
SP0120161: tadāpṛcche gamiṣyāmi durlabhā tvaṃ varānane|
SP0120162: rūpavantaṃ samutsṛjya vṛṇīthā mādṛśaṃ katham|| 16||
SP0120170: sanatkumāra uvāca|
SP0120171: tenoktā sā tadā tatra bhāvayantī tadīritam|
SP0120172: bhāvaṃ ca rudranihitaṃ prasādaṃ manasastathā|| 17||
SP0120181: samprāpyovāca deveśaṃ mā te bhūdbuddhiranyathā|
SP0120182: ahaṃ tvāṃ varayiṣyāmi nānyadbhūtaṃ kathaṃcana|| 18||
SP0120191: atha vā te 'sti saṃdeho mayi vipra kathaṃcana|
SP0120192: ihaiva tvāṃ mahābhāga varayāmi manoratham|| 19||
SP0120200: sanatkumāra uvāca|
SP0120201: gṛhītvā stabakaṃ sā tu hastābhyāṃ tatra saṃsthitam|
SP0120202: skandhe śambhoḥ samādāya devī prāha vṛto 'si me|| 20||
SP0120211: tataḥ sa bhagavāndevastathā devyā vṛtastadā|
SP0120212: uvāca tamaśokaṃ vai vācā saṃjīvayanniva|| 21||
SP0120221: yasmāttava supuṣpeṇa stabakena vṛto hyaham|
SP0120222: tasmāttvaṃ jarayā tyaktaḥ amaraḥ sambhaviṣyasi|| 22||
SP0120231: kāmarūpaḥ kāmapuṣpaḥ kāmago dayito mama|
SP0120232: sarvābharaṇapuṣpāḍhyaḥ sarvavṛkṣaphalopagaḥ|| 23||
SP0120241: sarvānnabhakṣadaścaiva amṛtasrava eva ca|
SP0120242: sarvagandhaśca devyāstvaṃ bhaviṣyasi dṛḍhaṃ priyaḥ|
SP0120243: nirbhayaḥ sarvalokeṣu cariṣyasi sunirvṛtaḥ|| 24||
SP0120251: āśramaṃ caivamatyarthaṃ citrakūṭeti viśrutam|
SP0120252: yo 'bhiyāsyati puṇyārthī so 'śvamedhamavāpsyati|
SP0120253: yatra tatra mṛtaścāpi brahmalokaṃ gamiṣyati|| 25||
SP0120261: yaścātra niyamairyuktaḥ prāṇānsamyakparityajet|
SP0120262: sa devyāstapasā yukto mahāgaṇapatirbhavet|| 26||
SP0120270: sanatkumāra uvāca|
SP0120271: evamuktvā tadā deva āpṛcchya himavatsutām|
SP0120272: antardadhe jagatsraṣṭā sarvabhūtapa īśvaraḥ|| 27||
SP0120281: sāpi devī gate tasminbhagavatyamitātmani|
SP0120282: tata evonmukhī sthitvā śilāyāṃ saṃviveśa ha|| 28||
SP0120291: unmukhī sā gate tasminmaheṣvāse prajāpatau|
SP0120292: niśeva candrarahitā sā babhau vimanāstadā|| 29||
SP0120301: atha śuśrāva sā śabdaṃ bālasyārtasya śailajā|
SP0120302: sarasyudakasampūrṇe samīpe cāśramasya ha|| 30||
SP0120311: sa kṛtvā bālarūpaṃ tu devadevaḥ svayaṃ śivaḥ|
SP0120312: krīḍāhetoḥ saromadhye grāhagrasto 'bhavattadā|| 31||
SP0120321: yogamāyāmathāsthāya prapañcodbhavakāraṇam|
SP0120322: tadrūpaṃ saraso madhye kṛtvedaṃ samabhāṣata|
SP0120323: trātu māṃ kaścidetyeha grāheṇa hṛtacetasam|| 32||
SP0120331: dhikkaṣṭaṃ bāla evāhamaprāptārthamanorathaḥ|
SP0120332: yāsyāmi nidhanaṃ vaktre grāhasyāsya durātmanaḥ|| 33||
SP0120341: śocāmi na svakaṃ dehaṃ grāhagrasto 'pi duḥkhitaḥ|
SP0120342: yathā śocāmi pitaraṃ mātaraṃ ca tapasvinīm|| 34||
SP0120351: māṃ śrutvā grāhavadane prāptaṃ nidhanamutsukau|
SP0120352: priyaputrāvekaputrau prāṇānnūnaṃ vihāsyataḥ|| 35||
SP0120360: sanatkumāra uvāca|
SP0120361: śrutvā tu devī taṃ nādaṃ viprasyārtasya śobhanā|
SP0120362: utthāya pradrutā tatra yatra tiṣṭhatyasau dvijaḥ|| 36||
SP0120371: sāpaśyadinduvadanā bālakaṃ cārurūpiṇam|
SP0120372: grāheṇa grasyamānaṃ taṃ vepamānamavasthitam|| 37||
SP0120381: so 'pi grāhavaraḥ śrīmāndṛṣṭvā devīmupāgatām|
SP0120382: taṃ gṛhītvā drutaṃ yāto madhyaṃ sarasa eva ha|| 38||
SP0120391: sa kṛṣyamāṇastejasvī nādamārtaṃ tadākarot|
SP0120392: athāha devī duḥkhārtā bālaṃ dṛṣṭvā mahāvratā|| 39||
SP0120401: grāharāja mahāsattva bālakaṃ hyekaputrakam|
SP0120402: visṛjainaṃ mahādaṃṣṭra kṣipraṃ bhīmaparākrama|| 40||
SP0120410: grāha uvāca|
SP0120411: yo devi divase ṣaṣṭhe prathamaṃ samupaiti mām|
SP0120412: sa āhāro mama purā vihito lokakartṛbhiḥ|| 41||
SP0120421: so 'yaṃ mama mahābhāge ṣaṣṭhe 'hani girīndraje|
SP0120422: brahmaṇā vihito nūnaṃ nainaṃ mokṣye kathaṃcana|| 42||
SP0120430: devyuvāca|
SP0120431: yanmayā himavacchṛṅge caritaṃ tapa uttamam|
SP0120432: tena bālamimaṃ muñca grāharāja namo 'stu te|| 43||
SP0120440: grāha uvāca|
SP0120441: mā vyayaṃ tapaso devi kārṣīḥ śailendranandane|
SP0120442: nainaṃ mocayituṃ śakto devarājo 'pi sa svayam|| 44||
SP0120451: mahyamīśena tuṣṭena śarveṇogreṇa śūlinā|
SP0120452: amaratvamavadhyatvamakṣayaṃ balameva ca|| 45||
SP0120461: svayaṃgrahaṇamokṣaśca jñānaṃ caivāvyayaṃ punaḥ|
SP0120462: dattaṃ tato bravīmi tvāṃ nāyaṃ mokṣamavāpsyati|| 46||
SP0120471: atha vā te kṛpā devi bhṛśaṃ bāle śubhānane|
SP0120472: bravīmi yatkuru tathā tato mokṣamavāpsyati|| 47||
SP0120480: devyuvāca|
SP0120481: grāhādhipa vadasvāśu yatsatāmavigarhitam|
SP0120482: tatkṛtaṃ nātra saṃdeho mānyā me brāhmaṇā dṛḍham|| 48||
SP0120490: grāha uvāca|
SP0120491: yatkṛtaṃ vai tapaḥ kiṃcidbhavatyā svalpamantaśaḥ|
SP0120492: tatsarvaṃ me prayacchasva tato mokṣamavāpsyati|| 49||
SP0120500: devyuvāca|
SP0120501: janmaprabhṛti yatpuṇyaṃ mahāgrāha kṛtaṃ mayā|
SP0120502: tatte sarvaṃ mayā dattaṃ bālaṃ muñca mamāgrataḥ|| 50||
SP0120510: sanatkumāra uvāca|
SP0120511: prajajvāla tato grāhastapasā tena bṛṃhitaḥ|
SP0120512: āditya iva madhyāhne durnirīkṣyastadābhavat|| 51||
SP0120521: uvāca cedaṃ tuṣṭātmā devīṃ lokasya dhāriṇīm|
SP0120522: devi kiṃ kṛtametatte aniścitya mahāvrate|
SP0120523: tapaso hyarjanaṃ duḥkhaṃ tasya tyāgo na śasyate|| 52||
SP0120531: gṛhāṇa tapa etacca bālaṃ cemaṃ śucismite|
SP0120532: tuṣṭo 'smi te viprabhaktyā varaṃ tasmāddadāmi te|| 53||
SP0120541: sā tvevamuktā grāheṇa uvācedaṃ mahāvratā|
SP0120542: suniścitya mahāgrāha kṛtaṃ bālasya mokṣaṇam|
SP0120543: na viprebhyastapaḥ śreṣṭhaṃ śreṣṭhā me brāhmaṇā matāḥ|| 54||
SP0120551: dattvā cāhaṃ na gṛhṇāmi grāhendra viditaṃ hi te|
SP0120552: na hi kaścinnaro grāha pradattaṃ punarāharet|| 55||
SP0120561: dattametanmayā tubhyaṃ nādadāni hi tatpunaḥ|
SP0120562: tvayyeva ramatāmetadbālaścāyaṃ vimucyatām|| 56||
SP0120571: tathoktastāṃ praśasyātha muktvā bālaṃ namasya ca|
SP0120572: devīmādityasadbhāsaṃ tatraivāntaradhīyata|| 57||
SP0120581: bālo 'pi sarasastīre mukto grāheṇa vai tadā|
SP0120582: svapnalabdha ivārthaughastatraivāntaradhīyata|| 58||
SP0120591: tapaso 'tha vyayaṃ matvā devī himagirīndrajā|
SP0120592: bhūya eva tapaḥ kartumārebhe yatnamāsthitā|| 59||
SP0120601: kartukāmāṃ tapo bhūyo jñātvā tāṃ śaṃkaraḥ svayam|
SP0120602: provāca vacanaṃ vyāsa mā kṛthāstapa ityuta|| 60||
SP0120611: mahyametattapo devi tvayā dattaṃ mahāvrate|
SP0120612: tenaivamakṣayaṃ tubhyaṃ bhaviṣyati sahasradhā|| 61||
SP0120621: iti labdhvā varaṃ devī tapaso 'kṣayyamuttamam|
SP0120622: svayaṃvaramudīkṣantī tasthau prītimudāyutā|| 62||
SP0120631: idaṃ paṭhedyo hi naraḥ sadaiva bālānubhāvācaraṇaṃ hi śambhoḥ|
SP0120632: sa dehabhedaṃ samavāpya pūto bhavedgaṇastasya kumāratulyaḥ|| 63||
SP0129999: iti skandapurāṇe dvādaśamo 'dhyāyaḥ||
