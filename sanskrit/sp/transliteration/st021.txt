Skandapurāṇa Adhyāya 21

E-text generated on February 22, 2017 from the original TeX files of: Adriaensen, R., H.T. Bakker and H. Isaacson, eds. The Skandapurāṇa. Vol. I. Adhyāyas 1-25. Critically Edited with Prolegomena and English Synopsis. Groningen: Egbert Forsten, 1998.

SP0210010: sanatkumāra uvāca|
SP0210011: nirgato 'tha tato nandī jagāma saritāṃ varām|
SP0210012: bhuvanāmiti vikhyātāṃ sarvalokasukhāvahām|| 1||
SP0210021: tāṃ praviśya tato dhīmānekāgro hradamāsthitaḥ|
SP0210022: sa jajāpa tadā rudrānmṛtyorbhītaḥ samāhitaḥ|| 2||
SP0210031: japatā tena tatraiva tatpareṇa tadāśiṣā|
SP0210032: koṭirekā yadā japtā tadā devastutoṣa ha|| 3||
SP0210041: tamāgatyāha bhagavāñcharva ugraḥ kapardimān|
SP0210042: nandiṃstuṣṭo 'smi bhadraṃ te varaṃ vṛṇu yathepsitam|| 4||
SP0210051: uvāca praṇato bhūtvā praṇatārtiharaṃ haram|
SP0210052: dvitīyāṃ japtumicchāmi koṭiṃ bhagavatāṃ vibho|
SP0210053: evamastviti devo 'pi procyāgacchadyathāgatam|| 5||
SP0210060: sanatkumāra uvāca|
SP0210061: so 'vatīrya tato bhūyaḥ prayatātmā tathaiva ha|
SP0210062: jajāpa koṭimanyāṃ tu rudramevānucintayan|| 6||
SP0210071: dvitīyāyāṃ tataḥ koṭyāṃ sampūrṇāyāṃ vṛṣadhvajaḥ|
SP0210072: abhyājagāma taṃ caiva varado 'smītyabhāṣata|| 7||
SP0210081: sa prāha bhagavankoṭiṃ tṛtīyāmapi kālahan|
SP0210082: japtumicchāmi deveśa tvatprasādādahaṃ vibho|| 8||
SP0210091: evamastviti bhūyo 'pi bhagavānpratyuvāca ha|
SP0210092: uktvā jagāma svaṃ veśma devyā saha mahādyutiḥ|| 9||
SP0210101: tatastṛtīyāṃ rudrāṇāṃ koṭimanyāṃ jajāpa ha|
SP0210102: yugāntādityasaṃkāśastataḥ samabhavaddvijaḥ|| 10||
SP0210111: tasya koṭītraye vyāsa samāpte jvalanatviṣaḥ|
SP0210112: somaḥ saha gaṇairdevastaṃ deśamupacakrame|| 11||
SP0210121: sa taṃ kareṇa saṃgṛhya uddhṛtya salilācca ha|
SP0210122: saṃmṛjāno 'grahastena nandinaṃ kālahābravīt|| 12||
SP0210130: deva uvāca|
SP0210131: śailāde varado 'haṃ te tapasānena toṣitaḥ|
SP0210132: sādhu japtaṃ tvayā dhīmanbrūhi yatte manogatam|| 13||
SP0210140: śailādiruvāca|
SP0210141: japeyaṃ koṭimanyāṃ tu bhūyo 'pi tava tejasā|
SP0210142: varametaṃ vṛṇe deva yadi tuṣṭo 'si me vibho|| 14||
SP0210150: bhagavānuvāca|
SP0210151: kiṃ te japtena bhūyo 'pi tuṣṭo 'smi tava sarvathā|
SP0210152: yadyattvaṃ vṛṇuṣe kāmaṃ sarvaṃ tatpradadāni te|| 15||
SP0210161: brahmatvamatha viṣṇutvamindratvamatha vāyutām|
SP0210162: ādityo bhava rudro vā brūhi kiṃ vā dadāni te|| 16||
SP0210170: sanatkumāra uvāca|
SP0210171: sa evamukto devena śirasā pādayornataḥ|
SP0210172: tuṣṭāva purakāmāṅgakratuparvatanāśanam|| 17||
SP0210180: nandyuvāca|
SP0210181: namo devātidevāya mahādevāya vai namaḥ|
SP0210182: namaḥ kāmāṅganāśāya nīlakaṇṭhāya vai namaḥ|| 18||
SP0210191: namastuṣitanāśāya trailokyadahanāya ca|
SP0210192: namaḥ kālogradaṇḍāya ugradaṇḍāya vai namaḥ|| 19||
SP0210201: namo nīlaśikhaṇḍāya sahasraśirase namaḥ|
SP0210202: sahasrapāṇaye caiva sahasracaraṇāya ca|| 20||
SP0210211: sarvataḥpāṇipādāya sarvatokṣimukhāya ca|
SP0210212: sarvataḥśrutaye caiva sarvamāvṛtya tiṣṭhate|| 21||
SP0210221: namaste rukmavarṇāya tathaivātīndriyāya ca|
SP0210222: namaḥ kanakaliṅgāya sarvaliṅgāya vai namaḥ|| 22||
SP0210231: namaścandrārkavarṇāya yogeśāyājitāya ca|
SP0210232: pinākapāṇaye caiva śūlamudgarapāṇaye|| 23||
SP0210241: gadine khaḍgine caiva paraśvadhadharāya ca|
SP0210242: rathine varmiṇe caiva maheṣvāsāya vai namaḥ|| 24||
SP0210251: namastriśūlahastāya ugradaṇḍadharāya ca|
SP0210252: namo gaṇādhipataye rudrāṇāṃ pataye namaḥ|| 25||
SP0210261: namaḥ sahasranetrāya śatanetrāya vai namaḥ|
SP0210262: ādityānāṃ ca pataye vasūnāṃ pataye namaḥ|| 26||
SP0210271: namaḥ pṛthivyāḥ pataye ākāśapataye namaḥ|
SP0210272: namaḥ svarlokapataye umāyāḥ pataye namaḥ|| 27||
SP0210281: namo yogādhipataye sarvayogapradāya ca|
SP0210282: dhyānine dhyāyamānāya dhyānibhiḥ saṃstutāya ca|| 28||
SP0210291: mṛtyave kāladaṇḍāya yamāya ca mahātmane|
SP0210292: devādhipataye caiva divyasaṃhananāya ca|| 29||
SP0210301: yajñāya vasudānāya svargāyājanmadāya ca|
SP0210302: savitre sarvadevānāṃ dharmāyānekarūpiṇe|| 30||
SP0210311: amṛtāya vareṇyāya sarvadevastutāya ca|
SP0210312: brahmaṇaśca śirohartre yajñasya ca mahātmanaḥ|| 31||
SP0210321: tripuraghnāya cogrāya sarvāśubhaharāya ca|
SP0210322: umādehārdharūpāya lalāṭanayanāya ca|| 32||
SP0210331: mahiṣāndhakabhettāya sraṣṭre vai parameṣṭhine|
SP0210332: brahmaṇo gurave caiva brahmaṇo janakāya ca|| 33||
SP0210341: kumāragurave caiva kumāravaradāya ca|
SP0210342: haline muṣalaghnāya mahāhāsāya vai namaḥ|| 34||
SP0210351: mṛtyupāśograhastāya takṣakabrahmasūtriṇe|
SP0210352: savidyudghanavāhāya tathaiva vṛṣayāyine|| 35||
SP0210361: himavadvindhyavāsāya meruparvatavāsine|
SP0210362: kailāsavāsine caiva dhaneśvarasakhāya ca|| 36||
SP0210371: viṣṇordehārdhadattāya tasyaiva varadāya ca|
SP0210372: sarvabhūtāsamajñāya sarvabhūtānukampine|| 37||
SP0210381: antarbhūtādhibhūtāya prāṇināṃ jīvadāya ca|
SP0210382: manase manyamānāya atimānāya caiva hi|| 38||
SP0210391: budhyamānāya buddhāya draṣṭre vai cakṣuṣe namaḥ|
SP0210392: namaste sparśayitre ca tathaiva sparśanāya ca|| 39||
SP0210401: namaste rasayitre ca tathaiva rasanāya ca| 
SP0210402: namo ghrāṇāya ghrātre ca śrotre śrotrāya caiva hi|
SP0210403: hastine caiva hastāya tathā pādāya pādine|| 40||
SP0210411: namo 'stvānandakartre ca ānandāya ca vai namaḥ|
SP0210412: vāce 'tha vāgmine caiva tanmātrāya mahātmane|| 41||
SP0210421: sūkṣmāya caiva sthūlāya sattvāya rajase namaḥ|
SP0210422: namaśca tamase nityaṃ kṣetrajñāyājitāya ca|| 42||
SP0210431: viṣṇave lokatantrāya prajānāṃ pataye namaḥ|
SP0210432: manave saptaṛṣaye tapyamānāya tāpine|| 43||
SP0210441: brahmaṇyāyātha śuddhāya tathā durvāsase namaḥ|
SP0210442: śilpine śilpanāthāya viduṣe viśvakarmaṇe|| 44||
SP0210451: atraye bhṛgave caiva tathaivāṅgirase namaḥ|
SP0210452: pulahāya pulastyāya kratudakṣānalāya ca|| 45||
SP0210461: dharmāya rucaye caiva vasiṣṭhāya namo 'stu te|
SP0210462: bhūtāya bhūtanāthāya kuṣmāṇḍapataye namaḥ|| 46||
SP0210471: tiṣṭhate dravate caiva gāyate nṛtyate 'pi ca|
SP0210472: avaśyāyāpyavadhyāya ajarāyāmarāya ca|| 47||
SP0210481: akṣayāyāvyayāyaiva tathāpratihatāya ca|
SP0210482: anāveśyāya sarveṣāṃ dṛśyāyādṛśyarūpiṇe|| 48||
SP0210491: sūkṣmebhyaścāpi sūkṣmāya sarvagāya mahātmane|
SP0210492: namaste bhagavaṃstryakṣa namaste bhagavañchiva|
SP0210493: namaste sarvalokeśa namaste lokabhāvana|| 49||
SP0210501: na me devādhipatyena brahmatvenāthavā punaḥ|
SP0210502: na viṣṇutvena deveśa nāpīndratvena bhūtapa|
SP0210503: icchāmyahaṃ taveśāna gaṇatvaṃ nityamavyayam|| 50||
SP0210511: nityaṃ tvāṃ sagaṇaṃ sāmbaṃ prasannaṃ saparicchadam|
SP0210512: draṣṭumicchāmi deveśa eṣa me dīyatāṃ varaḥ|| 51||
SP0210521: tvaṃ no gatiḥ purā deva tvaṃ caivārtāyanaṃ prabhuḥ|
SP0210522: śaraṇaṃ ca tvamevātha nānyaṃ paśyāmi karhicit|| 52||
SP0210531: tvayā tyaktasya caivāśu vināśo nātra saṃśayaḥ|
SP0210532: anyāṃ gatiṃ na paśyāmi yasyā ātyantikaṃ śubham|| 53||
SP0210541: anuraktaṃ ca bhaktaṃ ca tvatparaṃ tvadapāśrayam|
SP0210542: pratīccha māṃ sadā deva eṣa me dīyatāṃ varaḥ|| 54||
SP0210550: sanatkumāra uvāca|
SP0210551: ya imaṃ prātarutthāya paṭhedavimanā naraḥ|
SP0210552: sa dehabhedamāsādya nandīśvarasamo bhavet|| 55||
SP0210561: yaścemaṃ śṛṇuyānnityaṃ śrāvayedvā dvijātiṣu|
SP0210562: so 'śvamedhaphalaṃ prāpya rudraloke mahīyate|| 56||
SP0210571: śrutvā sakṛdapi hyetaṃ stavaṃ pāpapraṇāśanam|
SP0210572: yatra tatra mṛto vyāsa na durgatimavāpnuyāt|| 57||
SP0210581: yo 'dhītya nityaṃ stavametamagryaṃ devaṃ sadābhyarcayate yatātmā|
SP0210582: kiṃ tasya yajñairvividhaiśca dānaistīrthaiḥ sutaptaiśca tathā tapobhiḥ|| 58||
SP0219999: iti skandapurāṇa ekaviṃśatimo 'dhyāyaḥ||
