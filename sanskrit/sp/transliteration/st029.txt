Skandapurāṇa Adhyāya 29

E-text generated on February 22, 2017 from the original TeX files of: Bakker, Hans T., and Harunaga Isaacson, eds. The Skandapurāṇa. Vol. IIA. Adhyāyas 26-31.14. The Vārāṇasī Cycle. Critical Edition with an Introduction, English Synopsis & Philological and Historical Commentary. Groningen: Egbert Forsten, 2005.

SP0290010: vyāsa uvāca|
SP0290011: evaṃ kālena samprāpya vārāṇasyāṃ niketanam|
SP0290012: jagataḥ pitarau devau cakratuḥ kimataḥ param|| 1||
SP0290020: sanatkumāra uvāca|
SP0290021: tataḥ sa bhagavāndevo devīṃ himavataḥ sutām|
SP0290022: uvāca devi paśyāma udyānaṃ yadi rocate|| 2||
SP0290030: devyuvāca|
SP0290031: evaṃ bhavatu deveśa yathāttha tvaṃ vṛṣadhvaja|
SP0290032: na hi me 'nyatra gantavyamudyānātparato hara|| 3||
SP0290040: sanatkumāra uvāca|
SP0290041: saha devyā tato vyāsa vārāṇasyāṃ vṛṣadhvajaḥ|
SP0290042: devodyānadidṛkṣārthaṃ vicacāra samantataḥ|| 4||
SP0290051: pūrvasminsa diśābhāge devyā devaḥ pinākadhṛk|
SP0290052: udyānaṃ darśayāmāsa nānākusumaśobhitam|| 5||
SP0290061: campakāśokapuṃnāgapriyaṅgūcūtasaṃkulam|
SP0290062: bilvārjunakadambaiśca nyagrodhodumbarairapi|| 6||
SP0290071: gandhavadbhiśca kusumairjātīkesaraketakaiḥ|
SP0290072: ramyaiḥ surabhipuṣpaiśca ṣaṭpadavrātasevitaiḥ|
SP0290073: saṃyuktaṃ sarvataḥ śrīmadvanaṃ vaibhrājasaṃnibham|| 7||
SP0290081: sa tadudyānamāsādya devīmāha jagatpatiḥ|
SP0290082: asmindeśe purā devi tiṣṭhato mama śobhane|| 8||
SP0290091: ūrdhvaṃ golokasaṃsthānāṃ gavāṃ vatsaiḥ svayaṃbhuvaiḥ|
SP0290092: pīyatīnāṃ payo vegātphenaṃ mūrdhni samāpatat|| 9||
SP0290101: tato mayordhvaṃ dṛṣṭāstu gāvastāḥ somapārśvagāḥ|
SP0290102: tatastāḥ prekṣitāstatra mayā gāvastadābhavan|
SP0290103: tejasā dahyamānāstu naikavarṇā bhṛśārditāḥ|| 10||
SP0290111: gāvaḥ pūrvamimā devi āsankapilavarṇajāḥ|
SP0290112: naikavarṇāstadābhūvanyadā samprekṣitā mayā|| 11||
SP0290121: tāsāṃ śaraṇyatāṃ yātvā tābhirmāmeva śailaje|
SP0290122: āśritaḥ soma āgatya saha gobhirna tāstyajat|| 12||
SP0290131: arditābhistadā gobhirbrahmā māmabravīttataḥ|
SP0290132: prasādaṃ kuru deveśa surabhīstejasā tava|
SP0290133: na naśyanti yathā sadyastathā sarvasurārcita|| 13||
SP0290141: tato 'hamāsthito devi sthāne 'sminsvayameva tu|
SP0290142: goprekṣaka iti khyātaḥ saṃstutaḥ sarvadevataiḥ|| 14||
SP0290151: goprekṣeśvaramāgatya dṛṣṭvā cārcya ca mānavaḥ|
SP0290152: na durgatimavāpnoti kalmaṣaiśca vimucyate|| 15||
SP0290161: tatastā dahyamānāstu prasanne surabhīrmayi|
SP0290162: hrade 'sminpeturabhyetya śāntāstā vibabhustadā|
SP0290163: kapilāhrada ityevaṃ tadāprabhṛti kathyate|| 16||
SP0290171: atrāpi svayamevāhaṃ vṛṣadhvaja iti śrutaḥ|
SP0290172: sāṃnidhyaṃ kṛtavāndevi sa cāyaṃ dṛśyatāṃ sthitaḥ|| 17||
SP0290181: kapilāhradatīrthe 'sminsnātvā nānyamanā naraḥ |
SP0290182: vṛṣadhvajamimaṃ dṛṣṭvā sarvayajñaphalaṃ labhet|| 18||
SP0290191: salokatāṃ mṛtaścāpi arcayitvā tu māmiha|
SP0290192: labhate dehabhede tu gaṇatvaṃ cātidurlabham|| 19||
SP0290201: asminnapi pradeśe tu tā gāvo brahmaṇā svayam|
SP0290202: śāntyarthaṃ sarvalokānāṃ sarvā dugdhāḥ payomṛtam|| 20||
SP0290211: tāsāṃ kṣīreṇa saṃjātaṃ hradametanmanoharam|
SP0290212: bhadradohamiti khyātaṃ puṇyaṃ devavanaṃ śubham|| 21||
SP0290221: sarvairdevairahaṃ devi asmindeśe prasāditaḥ|
SP0290222: gacchopaśamamīśeti upaśāntaśivastataḥ|| 22||
SP0290231: sthito bhūtvāhamatrasthaḥ puṇyamasyāpi darśanam|
SP0290232: dṛṣṭvainaṃ prayato martyaḥ svargalokamavāpnuyāt|| 23||
SP0290241: atrāhaṃ brahmaṇānīya sthāpitaḥ parameṣṭhinā|
SP0290242: brahmaṇaścāpi saṃgṛhya viṣṇunā sthāpitaḥ punaḥ|| 24||
SP0290251: brahmaṇā sa tato viṣṇuḥ proktaḥ saṃvignacetasā|
SP0290252: mayānītamidaṃ liṅgaṃ kasmātsthāpitavānasi|| 25||
SP0290261: tamuvāca punarviṣṇurbrahmāṇaṃ kupitānanam|
SP0290262: rudradeve mamātyantaṃ purā bhaktirmahattarā|| 26||
SP0290271: mayaiṣa sthāpitastena nāmnā tava bhaviṣyati|
SP0290272: hiraṇyagarbha ityevaṃ tato 'trāhaṃ samāsthitaḥ|
SP0290273: dṛṣṭvainamapi deveśaṃ mama lokaṃ vrajennaraḥ|| 27||
SP0290281: punaścāpi tato brahmā mama liṅgamimaṃ śubhe|
SP0290282: sthāpayāmāsa vidhivadbhaktyā paramayā yutaḥ|
SP0290283: svarlīneśvara ityevamatrāhaṃ svayamāsthitaḥ|| 28||
SP0290291: svasminparatare līnaḥ pradhāne mama kāraṇe|
SP0290292: tasmātsvarlīna ityevaṃ guhyaṃ kṣetraṃ mama smṛtam|| 29||
SP0290301: prāṇāniha narastyaktvā na punarjāyate kvacit|
SP0290302: ānantyā sā gatistasya yogināṃ caiva sā smṛtā|| 30||
SP0290311: asminnapi mayā deśe daityo devatakaṇṭakaḥ|
SP0290312: vyāghrarūpaṃ samāsthāya nihato darpito balī|| 31||
SP0290321: vyāghreśvarastataḥ khyāto nityamatrāhamāsthitaḥ|
SP0290322: na punardurgatiṃ yāti dṛṣṭvainamamareśvaram|| 32||
SP0290331: utpalo vidalaścaiva yau daityau brahmaṇā purā|
SP0290332: strīvadhyau darpitau sṛṣṭau tvayaiva nihatau śubhe|
SP0290333: sāvajñaṃ gendukenātra tasyedaṃ cihnamāsthitam|| 33||
SP0290341: ādāvatrāhamāgatya āsthito gaṇapaiḥ saha|
SP0290342: jyeṣṭhaṃ sthānamidaṃ tasmādetanme puṇyadarśanam|| 34||
SP0290351: dṛṣṭvemaṃ mama liṅgaṃ tu jyeṣṭhasthānasamāśritam|
SP0290352: na śocati punarmartyaḥ saṃsiddho mṛtyujanmanī|| 35||
SP0290361: samantāddevataiḥ sarvairliṅgāni sthāpitāni ha|
SP0290362: dṛṣṭvā tu niyato martyo dehabhede gaṇo bhavet|| 36||
SP0290371: idānīmahamāgatya svayamasminvyavasthitaḥ|
SP0290372: na ca muktaṃ mayā yasmādavimuktamidaṃ tataḥ|
SP0290373: kṣetraṃ vārāṇasī puṇyā muktidaṃ sambhaviṣyati|| 37||
SP0290381: avimukteśvaraṃ māṃ vai yo 'tra drakṣyati mānavaḥ|
SP0290382: gāṇapatyā gatistasya yatra tatra mṛtasya ha|
SP0290383: prāṇāniha tu saṃnyasya yāsyate muktimuttamām|| 38||
SP0290391: pitrā te girirājena purā himavatā svayam|
SP0290392: mama priyamidaṃ sthānaṃ jñātvā liṅgaṃ pratiṣṭhitam|| 39||
SP0290401: śaileśvaramiti khyātaṃ dṛśyatāmidamāsthitam|
SP0290402: dṛṣṭvedaṃ manujo devi na durgatimanuvrajet|| 40||
SP0290411: nadī vārāṇasī ceyaṃ puṇyā pāpapramocanī|
SP0290412: kṣetrametadalaṃkṛtya jāhnavyā saha saṃgatā|| 41||
SP0290421: sthāpitaṃ saṃgame cāsminbrahmaṇā liṅgamuttamam|
SP0290422: saṃgameśvaramityevaṃ khyātaṃ jagati dṛśyatām|| 42||
SP0290431: saṃgame devanadyostu yaḥ snātvā manujaḥ śuciḥ|
SP0290432: arcayetsaṃgameśānaṃ tasya janmabhayaṃ kutaḥ|| 43||
SP0290441: idamanyanmahatkṣetraṃ nivāsaṃ yogināṃ param|
SP0290442: kṣetramadhye ca yatrāhaṃ svayaṃ bhūtvā samāsthitaḥ|
SP0290443: madhyameśvara ityevaṃ khyātaḥ sarvasurāsuraiḥ|| 44||
SP0290451: siddhānāṃ sthānametaddhi madīyavratacāriṇām|
SP0290452: yogināṃ mokṣalipsūnāṃ janmamṛtyujitātmanām|
SP0290453: dṛṣṭvedaṃ madhyameśānaṃ janma prati na śocati|| 45||
SP0290461: sthāpitaṃ liṅgametacca śukreṇa tava sūnunā|
SP0290462: nāmnā śukreśvaraṃ nāma sarvasiddhāmarārcitam|| 46||
SP0290471: dṛṣṭvedaṃ mānavaḥ sadyo muktaḥ syātsarvakilbiṣaiḥ|
SP0290472: mṛtaśca na punarjanma saṃsāre tu labhennaraḥ|| 47||
SP0290481: purā jambukarūpeṇa asurā devakaṇṭakāḥ|
SP0290482: brahmaṇo 'tha varaṃ labdhvā gomāyuvadhaśaṅkitāḥ|| 48||
SP0290491: nihatā himavatputri jambukeśastato hyaham|
SP0290492: abhavaṃ jagati khyātaḥ surāsuranamaskṛtaḥ|
SP0290493: dṛṣṭvainamapi deveśaṃ sarvakāmānavāpnuyāt|| 49||
SP0290501: grahaiḥ śukrapurogaiśca etāni sthāpitāni hi|
SP0290502: paśya liṅgāni puṇyāni sarvakāmapradāni tu|| 50||
SP0290511: evametāni puṇyāni mannivāsāni pārvati|
SP0290512: kathitāni tava kṣetre guhyaṃ cānyadidaṃ śṛṇu|| 51||
SP0290521: krośaṃ krośaṃ caturdikṣu kṣetrametatprakīrtitam|
SP0290522: yojanaṃ viddhi cārvaṅgi mṛtyukāle 'mṛtapradam|| 52||
SP0290531: mahālayagiristhāne kedāre ca vyavasthitam|
SP0290532: gaṇatvaṃ labhate dṛṣṭvā kṣetre 'sminmokṣa-m-āpyate|| 53||
SP0290541: gāṇapatyapadāttasmādyataḥ sā muktiruttamā|
SP0290542: tato mahālayāttasmātkedārānmadhyamādapi|
SP0290543: smṛtaṃ puṇyatamaṃ kṣetramavimuktamidaṃ śubhe|| 54||
SP0290551: kedāramadhyame sthāne sthānaṃ caiva mahālayam|
SP0290552: mama puṇyāni bhūrloke tebhyaḥ śreṣṭhatamaṃ tvidam|| 55||
SP0290561: yataḥ sṛṣṭāni lokāni tataḥ kṣetramidaṃ śubham|
SP0290562: kadācinna mayā muktamavimuktaṃ tato 'bhavat|| 56||
SP0290571: avimukteśvaraṃ liṅgaṃ mama dṛṣṭveha mānavaḥ|
SP0290572: sadyaḥ pāpavinirmuktaḥ paśupāśairvimucyate|| 57||
SP0290581: śaileśaṃ saṃgameśaṃ ca svarlīnaṃ madhyameśvaram|
SP0290582: hiraṇyagarbhamīśānaṃ goprekṣaṃ savṛṣadhvajam|| 58||
SP0290591: upaśāntaśivaṃ caiva jyeṣṭhasthānanivāsinam|
SP0290592: śukreśvaraṃ ca vikhyātaṃ vyāghreśaṃ jambukeśvaram|
SP0290593: dṛṣṭvā na jāyate martyaḥ saṃsāre duḥkhasāgare|| 59||
SP0290601: evamuktvā mahādevo diśaḥ sarvā vyalokayat|
SP0290602: vilokya saṃsthite paścāddevadeve maheśvare|| 60||
SP0290611: akasmādabhavatsarvaṃ taddeśaṃ jvalitaṃ yathā|
SP0290612: savidyutstanitāghoṣaṃ sūryāyutaśatoditam|
SP0290613: tejobhirekataḥ pūrṇaṃ vahnibhāskarayoriva|| 61||
SP0290621: tataḥ pāśupatāḥ siddhā bhasmābhyaṅgasitaprabhāḥ|
SP0290622: yogīśvarā mahātmānastathā vaitānikavratāḥ|| 62||
SP0290631: avyaktaliṅginaścaiva śivayogojjvalaprabhāḥ|
SP0290632: bahavaḥ śataśo 'bhyetya namaścakrurmaheśvaram|| 63||
SP0290641: punarnirīkṣya deveśaṃ dhyānayogaṃ ca kṛtsnaśaḥ|
SP0290642: tasthurātmānamādhāya līyamānā iveśvare|| 64||
SP0290651: sthitānāṃ sa tathā teṣāṃ devadeva umāpatiḥ|
SP0290652: saṃcintya paramāṃ mūrtiṃ babhūva puruṣaḥ prabhuḥ|| 65||
SP0290661: ṣaḍviṃśa īśvaro 'vyaktaḥ sūryāyutasamaprabhaḥ|
SP0290662: kṛtsnaṃ jagadivaikasthaṃ kartumanta ivāsthitaḥ|| 66||
SP0290671: tasya tāṃ paramāṃ mūrtimāsthitasya jagatprabhoḥ|
SP0290672: na śaśāka vapurdraṣṭuṃ hṛṣṭaromā girīndrajā|| 67||
SP0290681: tatastatsṛṣṭamātmānaṃ buddhvā sā prakṛtisthitam|
SP0290682: prakṛtermūrtimāsthāya yogena paramātmikā|
SP0290683: taṃ śaśāka vapurdraṣṭuṃ puruṣasya parātmanaḥ|| 68||
SP0290691: tataste layamādhāya yoginaḥ puruṣasya tu|
SP0290692: viviśurhṛdayaṃ sarve dagdhasaṃsārabījinaḥ|| 69||
SP0290701: anugṛhya tataḥ sarvāṃstānsiddhānyatipuṃgavān|
SP0290702: nīlalohitamūrtisthaṃ punaścakre vapuḥ śubham|| 70||
SP0290711: taṃ dṛṣṭvā śailajā prāha hṛṣṭasarvatanūruhā|
SP0290712: stunvantī caraṇau gatvā ka ime bhagavanniti|| 71||
SP0290721: tāmuvāca suraśreṣṭhastadā devīṃ girīndrajām|
SP0290722: madīyaṃ vratamāśritya bhaktimadbhirdvijottamaiḥ|
SP0290723: yairyairyoga ihābhyastasteṣāmekena janmanā|| 72||
SP0290731: kṣetrasyāsya prabhāvena bhaktyā ca mama bhāvataḥ|
SP0290732: anugraho mayā hyevaṃ kriyate muktidaḥ sadā|| 73||
SP0290741: tasmādidaṃ mahatkṣetraṃ brahmādyaiḥ sevyate mama|
SP0290742: śrutimadbhiśca viprendraiḥ saṃsiddhaiśca tapasvibhiḥ|| 74||
SP0290751: pratimāsamathāṣṭamyāṃ pratimāsaṃ caturdaśīm|
SP0290752: ubhayoḥ pakṣayordevi vārāṇasyāṃ mamāspade|| 75||
SP0290761: śaśibhānūparāge ca kārttikyāṃ tu viśeṣataḥ|
SP0290762: sarvaparvasu puṇyeṣu viṣuveṣvayaneṣu ca|| 76||
SP0290771: pṛthivyāṃ sarvatīrthāni vārāṇasyāṃ tu jāhnavīm|
SP0290772: uttarapravahāṃ puṇyāṃ mama maulivinirgatām|| 77||
SP0290781: pituste girirājācca srutāṃ himavataḥ śubhām|
SP0290782: bhajante sarvato 'bhyetya tāñchṛṇuṣva varānane|| 78||
SP0290791: saṃnihityā kurukṣetraṃ sārdhaṃ tīrthaśataistathā|
SP0290792: puṣkaraṃ naimiśaṃ caiva prayāgaṃ sapṛthūdakam|| 79||
SP0290801: sandhyā saptaṛcaṃ caiva sarvā nadyaḥ sarāṃsi ca|
SP0290802: samudrāḥ sapta caivātra devatīrthāni kṛtsnaśaḥ|
SP0290803: bhāgīrathīṃ sameṣyanti sarvaparvasu kāśigām|| 80||
SP0290811: avimukteśvaraṃ māṃ ca kāśīsthamacalātmaje|
SP0290812: pṛthivyāṃ yāni puṇyāni mahyamāyatanāni ca|
SP0290813: praviśanti sadābhyetya puṇyaṃ parvasu parvasu|| 81||
SP0290821: kedāre caiva yalliṅgaṃ yacca liṅgaṃ mahālaye|
SP0290822: madhyameśvarasaṃsthaṃ ca tathā paśupatīśvaram|| 82||
SP0290831: śaṅkukarṇeśvaraṃ caiva gokarṇe ca tathā hyubhau|
SP0290832: drimicaṇḍeśvaraṃ caiva bhadreśvara tathaiva ca|| 83||
SP0290841: sthāneśvaramathaikāmraṃ kāleśvaramajeśvaram|
SP0290842: bhairaveśvaramīśānaṃ tathā kārohaṇāsthitam|| 84||
SP0290851: yāni cānyāni puṇyāni sthānāni mama bhūtale|
SP0290852: tāni sarvāṇyaśeṣeṇa kāśipuryāṃ viśanti mām|| 85||
SP0290861: sarvaparvasu puṇyeṣu guhyaṃ caitadudāhṛtam|
SP0290862: teneha labhyate jantorvipannasyāmṛtaṃ padam|| 86||
SP0290871: snātasya caiva gaṅgāyāṃ dṛṣṭena ca mayā śubhe|
SP0290872: sarvayajñaphalaistulyamiṣṭaiḥ śatasahasraśaḥ|
SP0290873: sadya eva-m-avāpnoti kiṃ nvataḥ paramasti vai|| 87||
SP0290881: sarvāyatanamukhyānāṃ divi bhūmau giriṣvapi|
SP0290882: nātaḥ parataraṃ devi budhyasvāstīti kṛtsnaśaḥ|| 88||
SP0290891: brahmārkavaiśvānaraśakracandrairjaleśavittādhipavāyubhiśca|
SP0290892: gandharvayakṣoragasiddhasaṃghaiḥ sārdhaṃ sadā sevitametadagryam|| 89||
SP0290901: sthānaṃ mamedaṃ himaśailaputri guhyaṃ sadā kṣetramidaṃ supuṇyam|
SP0290902: vimokṣasaṃsiddhiphalapradaṃ hi tattvaprabuddhā yatayo vadanti|| 90||
SP0290911: kṣetre 'sminnivasanti ye sukṛtino bhaktāḥ sadā māṃ narāḥ 
SP0290912: paśyanto 'nvahamādareṇa śucayaḥ snātāḥ sadā matparāḥ|
SP0290913: te martyā bhayapāpaduḥkharahitāḥ saṃśuddhakarmakriyā
SP0290914: bhittvā sambhavabandhajālagahanaṃ vindanti mokṣaṃ param|| 91||
SP0290921: evametatsaraḥkīrṇaṃ nānādrumalatākulam|
SP0290922: jāhnavyālaṃkṛtaṃ puṇyaṃ kṣetraṃ guhyatamaṃ mama|| 92||
SP0290931: bhāgīrathīmihāsādya vārāṇasyāṃ mamāspade|
SP0290932: aśvamedhaśataṃ prāpya brahmalokaṃ ca gacchati|| 93||
SP0290941: nātaḥ puṇyatamaṃ devi nāto guhyatamaṃ kvacit|
SP0290942: nātaḥ śubhataraṃ kiṃcinnātaḥ priyataraṃ mama|| 94||
SP0290951: kṣetraṃ mamedaṃ surasiddhajuṣṭaṃ samprāpya martyaḥ sukṛtaprabhāvāt|
SP0290952: khyāto bhavetsarvasurāsurāṇāṃ mṛtaśca yāyātparamaṃ padaṃ tam|| 95||
SP0290960: sanatkumāra uvāca|
SP0290961: udyānāni tato devaḥ sthānāni ca tathātmanaḥ|
SP0290962: ākhyāya himavatputryā vicacāra tadā punaḥ|| 96||
SP0290971: so 'paśyata tadā vipraṃ tapyamānaṃ paraṃ tapaḥ|
SP0290972: putraṃ śataśalākasya jaigīṣavyaṃ tapodhanam|| 97||
SP0290981: sa liṅgaṃ devadevasya pratiṣṭhāpyārcayatsadā|
SP0290982: bhasmaśāyī bhasmadigdho nṛttagītairatoṣayat|
SP0290983: japyena vṛṣanādaiśca tapasā bhāvitaḥ śuciḥ|| 98||
SP0290991: tamevaṃ vartamānaṃ tu bhaktyā paramayā yutam|
SP0290992: bhagavānsahasābhyetya idaṃ vacanamabravīt|| 99||
SP0291001: jaigīṣavya mahābuddhe paśya māṃ divyacakṣuṣā|
SP0291002: tuṣṭo 'smi varadaścaiva brūhi yatte manogatam|| 100||
SP0291011: sa evamukto devena somaṃ dṛṣṭvā trilocanam|
SP0291012: praṇamya śirasā pādāvavandatparayā mudā|| 101||
SP0291020: jaigīṣavya uvāca|
SP0291021: namaḥ sarvārthasiddhāya yogasiddhāya vai namaḥ|
SP0291022: namaḥ pinākahastāya himavannilayāya ca|| 102||
SP0291031: namaḥ pavanavegāya dhyeyāya dhyāyibhiḥ sadā|
SP0291032: namaḥ somāya hemne ca hemamālādharāya ca|| 103||
SP0291041: namo gaṇādhipataye namaḥ śāntendriyāya ca|
SP0291042: yogasāhāyyakartre ca sāhasopaśamāya ca|| 104||
SP0291051: namo mṛtyuharāyaiva namaḥ śokaharāya ca|
SP0291052: namaḥ siddhipradātre ca siddhisiddhāya vai namaḥ|| 105||
SP0291061: dhāriṇe sarvalokānāṃ sarvalokeśvarāya ca|
SP0291062: namo daśārdhavarṇāya saṃsārāpanudāya ca|| 106||
SP0291071: namaḥ saṃsārapārāya apāraparamāya ca|
SP0291072: svayaṃmantre ca manase durvijñeyāya vai namaḥ|| 107||
SP0291081: namaḥ kālakalājñāya sakalāyākalāya ca|
SP0291082: namastattvādhivāsāya pretādhipataye namaḥ|| 108||
SP0291091: namaḥ krodhavihīnāya krodhādhipataye namaḥ|
SP0291092: namaḥ śramāyāśramiṇe śramāpanayanāya ca|| 109||
SP0291101: namo jñānarasajñāya jñānine 'jñānahāriṇe|
SP0291102: saktāya caiva tapasi aiśvaryaniratāya ca|| 110||
SP0291111: namo jñānāya bandhāya ajñānavinivartine|
SP0291112: namaḥ sarvānubhāvāya bhāvānugatacetase|| 111||
SP0291121: namaḥ śamadamāḍhyāya mṛtyudūtāpahāriṇe|
SP0291122: namaḥ śailādināthāya śailādigaṇapāya ca|| 112||
SP0291131: namo yogarahasyāya yogadāya namo namaḥ|
SP0291132: mahyaṃ sarvātmanā kāmānprayaccha bhagavanprabho|| 113||
SP0291140: sanatkumāra uvāca|
SP0291141: sa evaṃ stūyamānaśca bhaktyā paramayāpi ca|
SP0291142: tuṣṭastutoṣa bhūyo 'sya idaṃ cainamuvāca ha|| 114||
SP0291150: deva uvāca|
SP0291151: ajaraścāmaraścaiva sarvaśokavivarjitaḥ|
SP0291152: mahāyogī mahāvīryo yogaiśvaryasamanvitaḥ|| 115||
SP0291161: prabhāvāccāsya guhyasya kṣetrasya mama śāśvatam|
SP0291162: yoge 'ṣṭaguṇamaiśvaryaṃ prāpsyase paramaṃ mahat|
SP0291163: bhaviṣyasi dvijaśreṣṭha yogācāryaśca viśrutaḥ|| 116||
SP0291171: yaścemaṃ tvatkṛtaṃ liṅgaṃ niyamenārcayiṣyati|
SP0291172: yonayaḥ sapta gatvā tu yogaṃ sa samavāpsyati|| 117||
SP0291181: jaigīṣavyaguhāṃ cemāṃ prāpya yo yokṣyate dvijaḥ|
SP0291182: sa saptarātraṃ yuktātmā sarvapāpaiḥ pramucyate|| 118||
SP0291191: māsena pūrvāṃ jātiṃ ca pūrvādhītaṃ ca vetsyati|
SP0291192: ekarātraṃ gatiṃ śuddhāṃ dvābhyāṃ tārayate pitṝn|| 119||
SP0291201: trirātreṇa vyatītāṃśca parānsapta ca tārayet|
SP0291202: ato bhūyaśca kiṃ te 'dya jaigīṣavya dadānyaham|| 120||
SP0291210: jaigīṣavya uvāca|
SP0291211: bhagavandevadeveśa yaccha yanme manogatam|
SP0291212: ato 'haṃ nānyadicchāmi yogākṣayyātparaṃ hitam|| 121||
SP0291221: tvayi bhaktiśca nityaṃ syātsome sagaṇapeśvare|
SP0291222: anutsekaṃ tathā kṣāntiṃ śamaṃ damamathāpi ca|| 122||
SP0291231: na cāpyabhibhavaṃ kuryānna ca tejovamānanām|
SP0291232: etānvarānahaṃ deva sadecchāmi mahādyute|| 123||
SP0291240: deva uvāca|
SP0291241: ete tava bhaviṣyanti ajayyatvaṃ ca yogibhiḥ|
SP0291242: icchato darśanaṃ caiva bhaviṣyati ca te mama|| 124||
SP0291250: sanatkumāra uvāca|
SP0291251: tataḥ sa bhagavāndevaḥ pārāśaryomayā saha|
SP0291252: sanandī sagaṇaścaiva bhaktānugrahalipsayā|| 125||
SP0291261: tapyato yakṣarājasya kṛtvā hṛdi maheśvaram|
SP0291262: varadānāya deveśo jagāma puratastadā|| 126||
SP0291271: atha dṛṣṭvā tripādaṃ ca hrasvabāhūrupādakam|
SP0291272: tapyamānaṃ tapo ghoraṃ sutaṃ viśravasastadā|| 127||
SP0291281: dṛṣṭvovāca tato devaḥ kuberaṃ dīptatejasam|
SP0291282: tapasā bhāvitaṃ vyāsa tvagasthiparisaṃsthitam|| 128||
SP0291290: deva uvāca|
SP0291291: bho bho viśravasaḥ putra cakṣurdivyaṃ dadāni te|
SP0291292: somaṃ paśya mahāsattva māṃ tvaṃ divyena cakṣuṣā|| 129||
SP0291301: tataḥ sa dṛṣṭvā deveśaṃ sāmbaṃ nandipuraḥsaram|
SP0291302: praṇamya karṣitaḥ samyagutthātuṃ na śaśāka ha|| 130||
SP0291311: abalaṃ taṃ samālakṣya utthāne 'śaktamīśvaraḥ|
SP0291312: uvācottiṣṭha bhadraṃ te balaṃ paurāṇamastu te|| 131||
SP0291321: tata utthāya jānubhyāṃ kubero hyavatiṣṭhata|
SP0291322: pārśvagāṃ caiva netreṇa devīmālokayansthitaḥ|| 132||
SP0291331: iyaṃ sā parvatasutā sarvalokanamaskṛtā|
SP0291332: mātā lokatrayasyāsya mahāyogabalānvitā|| 133||
SP0291341: aho 'syāstapaso vīryamaho dīptiraho balam|
SP0291342: yā prabhoḥ sarvalokasya patnītvaṃ prajagāma ha|| 134||
SP0291350: sanatkumāra uvāca|
SP0291351: tamevaṃbhūtamanasamīkṣamāṇaṃ ca pārvatīm|
SP0291352: bubodha devī buddhvā ca cukopa parameśvarī|| 135||
SP0291361: sā kruddhā tu kuberasya vāmamakṣi sudīptimat|
SP0291362: viśuṣkaṃ kakṣamādīptā dadāhāgneḥ śikhā yathā|| 136||
SP0291371: punaścāsya vināśāya kuberasya śubhānanā|
SP0291372: matiṃ dadhre tapoyonirathaināmavadaddharaḥ|| 137||
SP0291381: mā krudho devi yakṣasya bhaktasyāsya tapasvinaḥ|
SP0291382: yaśasvī dhārmikaścāyaṃ bhaktastvāṃ ca viśeṣataḥ|| 138||
SP0291391: kutūhalatayā hyeṣa tvāṃ nirīkṣitavāñchubhe|
SP0291392: prasādaṃ kuru bālasya dhanadasya maheśvari|| 139||
SP0291400: devyuvāca|
SP0291401: eṣo 'sakṛnmāṃ deveśa vīkṣate 'vinayātprabho|
SP0291402: minoti na guṇāndeva kasmānmama puraḥ sthitaḥ|| 140||
SP0291411: tejasāṃ yo 'prameyānāṃ kuryānmohena laṅghanam|
SP0291412: so 'lpavīryo vinaśyeta pataṅgo 'gnimivāgataḥ|| 141||
SP0291420: sanatkumāra uvāca|
SP0291421: tāmevaṃ krodhatāmrākṣīṃ kruddhāṃ samprekṣya śaṃkaraḥ|
SP0291422: uvāca madhuraṃ ślakṣṇaṃ girīndratanayāṃ vacaḥ|| 142||
SP0291431: bravīmi tvāṃ mahābhāge mā krudho jagato 'raṇi|
SP0291432: tvayā sṛṣṭaṃ jagatsarvaṃ prakṛtistvaṃ sureśvari|
SP0291433: putraste 'yaṃ yato devi tasmānna kroddhumarhasi|| 143||
SP0291441: mātaraṃ caiva putrasya vīkṣamāṇasya śobhane|
SP0291442: na doṣo 'sti na caivāsya tvayi ceto vimohitam|| 144||
SP0291451: tasmāttvameva devyasya prasannasya natasya ca|
SP0291452: prasādaṃ kuru deveśe kuberasya yathepsitam|| 145||
SP0291460: sanatkumāra uvāca|
SP0291461: sā tathā devadevena proktā girivarātmajā|
SP0291462: prasādamakarottasya prasannā cedamabravīt|| 146||
SP0291470: devyuvāca|
SP0291471: kubera yatte duritaṃ kṣāntaṃ tatte mayānagha|
SP0291472: tuṣṭāsmi mā kṛthāścaiva punastejasvilaṅghanam|| 147||
SP0291481: yattvidaṃ te mayā dagdhamīkṣamāṇasya locanam|
SP0291482: vāmaṃ tathaiva bhavatu piṅgalaṃ dīptimacca ha|| 148||
SP0291491: anena cāṅkito loke bhaviṣyasi na saṃśayaḥ|
SP0291492: ekākṣipiṅgalo nāmnā khyātaḥ sarvatra pūjitaḥ|| 149||
SP0291501: caritaṃ yattapaścedamakṣayaṃ tacca te 'vyayam|
SP0291502: saubhāgyamuttamaṃ caiva matprasādādbhaviṣyati|| 150||
SP0291510: sanatkumāra uvāca|
SP0291511: evamuktvā tato devī virarāma śubhānanā|
SP0291512: bhagavānvarado 'smīti kuberamavadattataḥ|| 151||
SP0291521: athaivamukto devena kubero hṛṣṭamānasaḥ|
SP0291522: tuṣṭāva devaṃ devīṃ ca śirasā prāñjalirnataḥ|| 152||
SP0291530: kubera uvāca|
SP0291531: namaḥ paṭṭisahastāya kirīṭavaradhāriṇe|
SP0291532: namo valayadhāriṇyai dhāriṇyai darpaṇasya ca|| 153||
SP0291541: namaḥ sarvāṅgakeśāya dīrghakeśyai namo namaḥ|
SP0291542: namo mekhaladhāriṇyai namo mauñjīdharāya ca|| 154||
SP0291551: namo nīlaśikhaṇḍinyai namaḥ piṅgajaṭābhṛte|
SP0291552: namo jñānāya tanave bhūtādhipataye namaḥ|| 155||
SP0291561: namastārābhidhāriṇyai siṃhoraskāya vai namaḥ|
SP0291562: namo ratnāgryadhāriṇyai namaścandrārdhamaulaye|| 156||
SP0291571: namaḥ prakṛtaye caiva namo 'stu puruṣāya ca|
SP0291572: namo 'stu buddhaye caiva ahaṃkārāya vai namaḥ|| 157||
SP0291581: namo 'stu rataye caiva sukhāya ca namo namaḥ|
SP0291582: namaḥ kīrtyai karmaṇe ca ārambhāya samāptaye|| 158||
SP0291591: namo yajñāya mantrāya dakṣiṇāyai ṛce namaḥ|
SP0291592: namaḥ sāmne 'tha yajuṣe chandase ceṣṭaye namaḥ|| 159||
SP0291601: namo 'gnaye ca vedyai ca svāhāyai haviṣe namaḥ|
SP0291602: namo lakṣmyai śriyai caiva namo dharmāya vedhase|| 160||
SP0291611: icchāyai rataye caiva namaḥ sampadvirāgiṇe|
SP0291612: namaḥ siddhyai tathā puṣṭyai tuṣṭyai kṣāntyai namo namaḥ|| 161||
SP0291621: namaḥ svadhāyai kavyāya havyāya ca namo namaḥ|
SP0291622: namo vedyāya vidyāyai namaḥ śarvāya bhaktaye|| 162||
SP0291631: pralayotpattaye caiva sthityai saṃsāraṇāya ca|
SP0291632: mokṣāya muktaye caiva namaḥ kālāya mṛtyave|| 163||
SP0291641: namaste bhagavandeva saha devyā jagatpate|
SP0291642: diśa no bhūtabhavyeśa yanme manasi saṃsthitam|| 164||
SP0291650: sanatkumāra uvāca|
SP0291651: ya imaṃ paṭhate nityaṃ stavaṃ prātaḥ samutthitaḥ|
SP0291652: japaṃśca vipro vaiśyo vā śūdraḥ kṣatriya eva vā|| 165||
SP0291661: tasya tuṣṭo dhaneśastu prayacchati mahaddhanam|
SP0291662: somaśca bhagavāṃstuṣṭo gatimiṣṭāṃ prayacchati|| 166||
SP0291670: sanatkumāra uvāca|
SP0291671: evaṃ sa saṃstutastena kubereṇa jagatpatiḥ|
SP0291672: uvāca varado 'smīti brūhi viśravasaḥ suta|| 167||
SP0291680: kubera uvāca|
SP0291681: tvattaḥ prasādaḥ satataṃ bhaktiśca tvayi śāśvatī|
SP0291682: bhagavaṃstvāṃ ca paśyeyaṃ vara eṣo 'stu me vibho|| 168||
SP0291691: evamastviti tatsarvaṃ pradāya bhagavāñchivaḥ|
SP0291692: ātmanā saha sakhyaṃ ca dadāvātyantikaṃ tadā|| 169||
SP0291700: deva uvāca|
SP0291701: gṛhāṇa cemāṃ śibikāṃ narayuktāmasaṅginīm|
SP0291702: lokānyatheṣṭaṃ lokeśa yāmāruhya cariṣyasi|| 170||
SP0291711: imāṃ caivāśaniṃ divyāmapratīghātalakṣaṇām|
SP0291712: gṛhāṇāyudhametatte bhaviṣyatyariduḥsaham|| 171||
SP0291721: astraṃ ca te prayacchāmi tava nāmnā bhaviṣyati|
SP0291722: kauberamiti vikhyātaṃ mohanaṃ sarvadehinām|| 172||
SP0291730: sanatkumāra uvāca|
SP0291731: tataḥ sa devastuṣṭātmā mālāṃ svayamaninditām|
SP0291732: ābabaddhāsya śirasi bhāskarākāravarcasam|| 173||
SP0291741: kuśeśayānāṃ phullānāṃ sragdāmaṃ ca manoramam|
SP0291742: ābabaddhāsya kaṇṭhe vai prīyamāṇa umāpatiḥ|| 174||
SP0291751: prakāmaṃ darśanaṃ cāsya dattvā caiva dhaneśatām|
SP0291752: jagāma bhagavānsomastato 'nyaṃ deśamīpsitam|| 175||
SP0291760: sanatkumāra uvāca|
SP0291761: ya imaṃ tu kuberasya varadānamaśeṣataḥ|
SP0291762: śṛṇuyācchrāvayedvāpi nityaṃ viprānsamāhitaḥ|| 176||
SP0291771: dhanavānrūpasampannaḥ putrapautrasamanvitaḥ|
SP0291772: kulajñānabalopeto jāyate sa mṛto naraḥ|| 177||
SP0291781: atha devī mahābhāgā sahitā śambhunā tadā|
SP0291782: saṃcintya pañcacūḍāstu tapantyo 'psarasaḥ śubhāḥ|| 178||
SP0291791: kṛśāṅgyo bhaktimatyaśca tapasā dagdhakilbiṣāḥ|
SP0291792: kāruṇyāhṛtacetaskā devaṃ vacanamabravīt|| 179||
SP0291801: etāsāṃ tapyamānānāṃ yoṣitāṃ varamuttamam|
SP0291802: dadānīpsitamīśāna tanme 'nujñātumarhasi|
SP0291803: tasyā vijñaptimākarṇya bhagavānidamabravīt|| 180||
SP0291811: evaṃ kuru mahābhāge bhaktānugrahamīpsitam|
SP0291812: vaidikyo 'psaraso hyetāḥ pañcacūḍā iti smṛtāḥ|
SP0291813: tvāṃ kṛtvā hṛdi tapyante vara ābhyaḥ pradīyatām|| 181||
SP0291821: tataḥ sā devadevena tathā samanucoditā|
SP0291822: pañcacūḍāḥ samāgamya vaca etaduvāca ha|| 182||
SP0291831: tuṣṭāsmyapsarasaḥ sākṣātpaśyadhvaṃ māṃ śucismitāḥ|
SP0291832: dadāni vo varāniṣṭānye vo hṛdayasaṃsthitāḥ|| 183||
SP0291840: sanatkumāra uvāca|
SP0291841: tā evamuktāḥ pārvatyā vaidikyo 'psarasaḥ śubhāḥ|
SP0291842: devīṃ dṛṣṭvā praṇamyaiva śirasā pādayornatāḥ|| 184||
SP0291851: aśrupūrṇekṣaṇā dīnāḥ saṃstabhyātmānamātmanā|
SP0291852: śirasyañjalimādhāya tuṣṭuvuḥ sahitāḥ samam|| 185||
SP0291861: namaḥ kīrtyai namaḥ satyai ulkajāyai tatheṣṭaye|| 186||
SP0291871: namaḥ pṛthivyai kalyāṇyai śriyai lakṣmyai namo namaḥ|
SP0291872: namaḥ sudhāyai svāhāyai svadhāyai ditaye namaḥ|| 187||
SP0291881: namo 'stu taḍite caiva saudāmanyai namo namaḥ|
SP0291882: sāvitryai cātha gāyatryai vedamātre namo namaḥ|| 188||
SP0291891: namaḥ parvatakanyāyai mataye smṛtaye namaḥ|
SP0291892: namaḥ parvatavāsinyai rudrāṇyai ca namo namaḥ|| 189||
SP0291901: namaḥ prakṛtaye caiva jyotsnāyai ṛddhaye namaḥ|
SP0291902: śobhāyai dīptaye caiva bhāskaragraharaśmaye|| 190||
SP0291911: gatyāyai gataye caiva indrāṇyai muktaye namaḥ|
SP0291912: niyatyai sarite caiva gaṅgāyai sūtaye namaḥ|| 191||
SP0291921: hetaye prītaye caiva namaḥ karaṇavṛttaye|
SP0291922: namaḥ saṃnataye caiva irāyai vṛttaye namaḥ|| 192||
SP0291931: vāruṇyai ca śaraṇyāyai gauryai kālyai namo namaḥ|
SP0291932: kauśikyai ca namaste 'stu kātyāyanyai namo namaḥ|| 193||
SP0291941: namaḥ saṃnataye caiva mahimne ca namo namaḥ|
SP0291942: aṇimāyai namaste 'stu laghimāyai namo namaḥ|| 194||
SP0291951: pūjāyai te namaste 'stu śitibāhve ca sṛptaye|
SP0291952: saṃjñāyai ca namaste 'stu gire 'tha smṛtaye namaḥ|| 195||
SP0291961: namaste 'stu sarasvatyai jihvāyai dṛṣṭaye namaḥ|
SP0291962: namo mahiṣaghātinyai tathā sumbhanisumbhayoḥ|| 196||
SP0291971: namaḥ siṃharathinyai ca śūlinyai ca namo namaḥ|
SP0291972: namo mudgaradhāriṇyai kavacinyai namo namaḥ|| 197||
SP0291981: namastūṇīradhāriṇyai dhāriṇyai jagato namaḥ|
SP0291982: namo dhanurdharāyai ca khaḍginyai ca namo namaḥ|| 198||
SP0291991: namaḥ piñcchadhvajinyai ca dhāriṇyai paṭṭisasya ca|
SP0291992: namo 'stu bhūtamātre ca skandasya ca namo namaḥ|| 199||
SP0292001: viśākhaśākhayoścaiva naigameṣasya caiva hi|
SP0292002: jātyai sarvarasānāṃ ca devatāyai vanasya ca|| 200||
SP0292011: āryāyai ca namo nityaṃ śikhaṇḍinyai namo namaḥ|
SP0292012: namo nīlaśikhaṇḍinyai dīrghaveṇyai namo namaḥ|| 201||
SP0292021: namo 'stu tanumadhyāyai devatāyai dhanasya ca|
SP0292022: namo dhṛtyai namaścityai kīrtaye ca namo namaḥ|| 202||
SP0292031: strīṇāṃ saubhāgyadāyinyai dhāriṇyai ca namo namaḥ|
SP0292032: rākānumataye caiva sinīvālyai namo namaḥ|| 203||
SP0292041: namaḥ kriyāyai śraddhāyai medhāyai ca namo namaḥ|
SP0292042: namo 'stu dhāraṇāyai ca ūhāyai ca namo namaḥ|| 204||
SP0292051: apohāyai namaste 'stu vaṣaṭprakṛtaye namaḥ|
SP0292052: namaḥ samādhaye caiva spṛhāyai vittaye namaḥ|| 205||
SP0292061: vedanāyai namaste 'stu bṛhadukṣyai namo namaḥ|
SP0292062: namaḥ prabhāyai śuddhāyai śuddhaye śucaye namaḥ|| 206||
SP0292071: namastryambakabhāryāyai vidyāyai ca namo namaḥ|
SP0292072: dīkṣāyai dakṣiṇāyai ca jvālāyai ca namo namaḥ|| 207||
SP0292081: indriyāṇāṃ pravṛttyai ca nivṛttyai caiva karmaṇām|
SP0292082: śrutaye sarvavedānāṃ bhavānyai ca namo namaḥ|| 208||
SP0292091: durgāyai durgatāriṇyai dhāriṇyai sarvadehinām|
SP0292092: namaste sarvadevatyai namaste lokabhāvani|| 209||
SP0292101: namaḥ śāntyai namaḥ kāntyai namaḥ patnyai harasya ca|
SP0292102: namo 'stvadityai dānavyai vinatāyai namo namaḥ|| 210||
SP0292111: namaḥ śivāyai kartryai ca prabhāvāyai namo namaḥ|
SP0292112: mṛkaṇḍvai mārdabāhvai ca tathā surataye namaḥ|| 211||
SP0292121: vinatāyai tathā lakṣmyai surasāyai namo namaḥ|
SP0292122: namaste śitikaṇṭhinyai namaste sarvataḥ sadā|
SP0292123: diśa naḥ sumanāḥ sarvaṃ yatkiṃciddhṛdaye sthitam|| 212||
SP0292130: sanatkumāra uvāca|
SP0292131: ya idaṃ paṭhate nityaṃ naraḥ strī vā samāhitaḥ|
SP0292132: sa rātriṣu kṛtaṃ pāpaṃ tyajetsarvamaśeṣataḥ|| 213||
SP0292141: śayāno japate yaśca prayato vyāsa nityaśaḥ|
SP0292142: divākṛtaṃ sa jahyāttu mṛtaśca sugatiṃ vrajet|| 214||
SP0292151: yaścaitacchṛṇuyānnityaṃ dvijānvā śrāvayetsadā|
SP0292152: sa dehabhedamāsādya pañcacūḍāpriyo bhavet|| 215||
SP0292161: yaścainaṃ prajahanprāṇāñjapenmartyaḥ sudustyajān|
SP0292162: vimāne sūryasaṃkāśe apsarogaṇasevite|
SP0292163: sarvapāpavinirmukto ramedvarṣāyutaṃ samam|| 216||
SP0292171: yaśca bhaktyā paramayā tithau niyamavānnaraḥ|
SP0292172: devīmabhyarcya japate sarvapāpaiḥ pramucyate|| 217||
SP0292181: japanāddehatapanāddehe bhinne ca bhaktimān|
SP0292182: sa bhūtvānucaro devyāḥ puṇye loke mahīyate|| 218||
SP0292190: sanatkumāra uvāca|
SP0292191: tābhirevaṃ stutā devī sthitā devasya saṃnidhau|
SP0292192: uvāca harṣamāṇāsyā pañcacūḍāstadā vacaḥ|| 219||
SP0292201: śṛṇutāpsarasaḥ sarvāstapaso 'sya mahatphalam|
SP0292202: yaccāpi parayā bhaktyā māṃ prapannāḥ stha śobhanāḥ|| 220||
SP0292211: ajarāśca viśokāśca nityaṃ muditamānasāḥ|
SP0292212: priyāśca sarvalokasya bhaviṣyatha mamājñayā|| 221||
SP0292221: brūta yaccāpi kiṃcidvo hṛdi sthitamaśaṅkitāḥ|
SP0292222: sarvaṃ dāsyāmi tadvo 'haṃ mā cirāya taducyatām|| 222||
SP0292230: pañcacūḍā ūcuḥ|
SP0292231: devi puṃsāṃ striyaḥ sarvāḥ kāryārthaṃ viditaṃ ca te|
SP0292232: arthinaste ca nastāvadyāvatkāryaṃ samāpyate|
SP0292233: samāpte caiva tatkārye parā iva bhavanti naḥ|| 223||
SP0292241: taddevi yadi tuṣṭāsi yadi deyo varaśca naḥ|
SP0292242: sarvastrīṇāṃ mahādevi bhavantu puruṣā vaśāḥ|| 224||
SP0292250: devyuvāca|
SP0292251: adyaprabhṛti lokeṣu sarvastrīṇāṃ narāḥ sadā|
SP0292252: sarve vaśyā bhaviṣyanti sarvakāryakarāśca ha|| 225||
SP0292261: ādau paścācca sarvābhyo hiraṇyaṃ paśavaḥ striyaḥ|
SP0292262: sarvabhogāṃśca dāsyantu vaśagāḥ sarvathāpi ca|| 226||
SP0292271: vyalīkānyapi kurvantyo bahūni vividhāni ca|
SP0292272: priyā eva bhaviṣyanti pāpaṃ na ca bhavetsadā|| 227||
SP0292281: mātaraṃ pitaraṃ bhrātṝnsuhṛdo 'tha sutānapi|
SP0292282: akāryāṇi kariṣyantu strīṇāṃ vaśyatvamāgatāḥ|| 228||
SP0292291: paśyanto 'pi vyalīkāni doṣānvaikṛtyameva ca|
SP0292292: naiva drakṣyanti te puṃso madvarānmohitendriyāḥ|| 229||
SP0292300: sanatkumāra uvāca|
SP0292301: tataḥ sā devadevasya patnī himavataḥ sutā|
SP0292302: mālyadāmaṃ gṛhītvā tu bhrāmayantī śubhānanā|
SP0292303: bhava nārya iti prāha hasantī priyamavyayā|| 230||
SP0292311: bhrāmyatastasya dāmnastu yānyaśīryanta bhūtale|
SP0292312: kusumānyabhavaṃstāni nāryaḥ kamalalocanāḥ|| 231||
SP0292321: tā uvācāmarā yūyaṃ jarākṣayavivarjitāḥ|
SP0292322: jaganmohakarā yūyaṃ puṃsāṃ hṛdayabandhanāḥ|| 232||
SP0292331: dṛṣṭisparśavilāseṣu āviśya jagati striyaḥ|
SP0292332: saṃmohayiṣyatha narānstrīvaśāṃśca kariṣyatha|
SP0292333: narāḥ sarve ca yuṣmāsu bhaviṣyanti sadā ratāḥ|| 233||
SP0292341: vṛttiḥ śubhā bhavitrī ca sarvāsāṃ mama tejasā|
SP0292342: puṃsāṃ strībhogasiddhyarthaṃ strīṇāṃ ratyarthameva ca|| 234||
SP0292351: kriyāḥ śubhāṅgasaṃskārā divyā ye mānuṣāśca ha|
SP0292352: bahurūpāśca tā bhūtvā viviśuḥ sarvadāṅganāḥ|| 235||
SP0292360: sanatkumāra uvāca|
SP0292361: evaṃ devī tadā vyāsa sṛṣṭvā tā vai visṛjya ca|
SP0292362: uvācāpsaraso brūta kiṃ vo bhūyaḥ karomyaham|| 236||
SP0292371: tāstuṣṭamanasaścāpi ūcurvyāsa bhavemahi|
SP0292372: devānāṃ mānuṣāṇāṃ ca avadhyāścaiva rakṣasām|
SP0292373: tā uvāca tato devī evaṃ loke bhaviṣyatu|| 237||
SP0292381: tataḥ sa sahito devyā sanandī parameśvaraḥ|
SP0292382: gaṇaiḥ sarvaiśca sahito gṛhānsvānāviśatprabhuḥ|| 238||
SP0292391: bhaganayananipātī daityadarpāpahārī purakamalahimaughaḥ kāmayajñendhanāgniḥ |
SP0292392: jaladavṛṣabhayāyī sarvaduḥkhāntakārī samaravṛṣabhaketuścandramaulirjagāma|| 239||
SP0299999: iti skandapurāṇe ūnatriṃśo 'dhyāyaḥ||
