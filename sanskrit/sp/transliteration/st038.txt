Skandapurāṇa Adhyāya 38

E-text generated on February 22, 2017 from the original TeX files of: Bakker, Hans T., Peter C. Bisschop and Yuko Yokochi, eds. The Skandapurāṇa. Vol. IIB. Adhyāyas 31-52. The Vāhana and Naraka Cycles. Critical Edition with an Introduction & Annotated English Synopsis, in cooperation with Nina Mirnig and Judit Törzsök. Leiden/Boston: Brill, 2014.

SP0380010: suśarmovāca|
SP0380011: ataḥ paraṃ pravakṣyāmi śālmalīnarakaṃ punaḥ|
SP0380012: yātyante tatra puruṣāḥ subhṛśaṃ pāpakarmiṇaḥ|| 1||
SP0380021: śālmalīnāṃ sahasrāṇi bahūni pravareśvara|
SP0380022: uccāḥ sarvāśca tā ghorā bahuyojanavistṛtāḥ|
SP0380023: mahāśākhā mahāpatrā mahākaṇṭakasaṃyutāḥ|| 2||
SP0380031: lohena mahatā caiva prākāreṇābhisaṃvṛtāḥ|
SP0380032: jālena mahatā sarvā upariṣṭātsamāvṛtāḥ|| 3||
SP0380041: puruṣāstatra tiṣṭhanti bahavo ruṣitānanāḥ|
SP0380042: vajraṭaṅkopaladharā asimudgaradhāriṇaḥ|| 4||
SP0380051: anyaiśca vividhākārairāyudhairvṛtapāṇayaḥ|
SP0380052: yātayanti bhṛśaṃ jantūnavaśāṃste sudāruṇāḥ|| 5||
SP0380061: chidyamānaśca tatrāpi rākṣasaiḥ krūrakarmabhiḥ|
SP0380062: diśaḥ prapadyate sarvā vedanārtaḥ suduḥkhitaḥ|
SP0380063: vrajate yatra yatrāsau tatra tatrābhihanyate|| 6||
SP0380071: garteṣu patitaṃ caiva rākṣasāḥ prāpya sarvaśaḥ|
SP0380072: śastrairnānāvidhākārairnikṛntantyatidāruṇāḥ|| 7||
SP0380081: śrāvayantaḥ purānena kṛtaṃ pāpaṃ mahābalāḥ|
SP0380082: bhartsayantaśca durvṛttaṃ patitaṃ kvacideva hi|| 8||
SP0380091: tata utthāya bhinnāṅgaḥ so 'nubaddhaśca rākṣasaiḥ|
SP0380092: sūcīkaṇṭakasaṃyuktaṃ deśamanyaṃ prapadyate|| 9||
SP0380101: tatra sūcībhirugrābhiḥ kaṇṭakaiścāyasaiḥ punaḥ|
SP0380102: bhidyamāno nadanduḥkhānnipatatyatiduḥkhitaḥ|| 10||
SP0380111: tatrāpyenaṃ samāsādya vividhāyudhapāṇayaḥ|
SP0380112: rākṣasābhidravantyeva vairiṇo vairiṇaṃ yathā|| 11||
SP0380121: tasmādutthāya vegena vṛkṣaṃ yadyadhirohati|
SP0380122: tatra taiḥ kaṇṭakaistīkṣṇairbhidyate chidyate 'pi ca|
SP0380123: yantraiśca vividhākārairayastuṇḍaiśca pakṣibhiḥ|| 12||
SP0380131: hṛtakarṇākṣināsoṣṭhaḥ patito dharaṇītale|
SP0380132: tatra sūcībhirugrābhiḥ sarvāṅgeṣu vibhidyate|| 13||
SP0380141: evaṃ bahuvidhākārā yātanāstatra duḥkhitāḥ|
SP0380142: prāpnuvanti durācārā ye tānnigadataḥ śṛṇu|| 14||
SP0380151: agnido garadātā ca ayonau yaśca gacchati|
SP0380152: puṃsi yotsṛjate śukraṃ viṣado māṃsavikrayī|| 15||
SP0380161: samudrayāyī duṣṭātmā yaścaiko mṛṣṭamaśnute|
SP0380162: atithiṃ nārcayedyastu yastu mithyāvratī bhavet|| 16||
SP0380171: brahmojjhaśca vivāsāśca yo 'paḥ praviśate dvijaḥ|
SP0380172: ghaṇṭiko grāmayājī ca śūdrādhyāpaka eva ca|| 17||
SP0380181: tathā vārdhuṣiko lubdho vikretā brahmaṇaśca yaḥ|
SP0380182: ete gacchanti durvṛttāḥ kūṭaśālmalisaṃjñakam|| 18||
SP0380191: koṭīdvayena tūttīrṇā varṣāṇāṃ vai punaśca te|
SP0380192: ucchraye pātitāḥ stokaṃ kālaṃ viśrāmya vai punaḥ|| 19||
SP0380201: pātyante narake tasminyāvatkṣīṇaṃ tadenasam|
SP0380202: eṣaiva vidhiranyeṣāṃ narakāṇāṃ mune smṛtā|| 20||
SP0380211: ya imaṃ bhṛśaduḥkhitopalambhaṃ sukṛtīnāmatidurgamācalam|
SP0380212: śṛṇuyātprayataḥ kutūhalātmā na sa gacchennirayaṃ hi śālmalam|| 21||
SP0389999: skandapurāṇe 'ṣṭatriṃśattamo 'dhyāyaḥ||
