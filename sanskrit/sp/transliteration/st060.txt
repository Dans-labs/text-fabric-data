Skandapurāṇa Adhyāya 60

E-text generated on February 22, 2017 from the original TeX files of: Yokochi, Yuko, ed. The Skandapurāṇa. Vol.III. Adhyāyas 34.1-61, 53-69. The Vindhyavāsinī Cycle. Critical Edition with an Introduction & Annotated English Synopsis. Leiden/Groningen: Brill & Egbert Forsten, 2013.

SP0600011: athāsau brahmaṇaḥ putraṃ vyāsaḥ prāha kṛtāñjaliḥ|
SP0600012: kimarthaṃ kauśikī vindhyaṃ devyā sampreṣitā tadā|| 1||
SP0600021: evamuktastadā dhīmānvyāsena brahmaṇaḥ sutaḥ|
SP0600022: yathāvṛttaṃ purā sarvamākhyātumupacakrame|| 2||
SP0600031: ārirādhayiṣurdevīṃ vindhyastepe purā tapaḥ|
SP0600032: tatastuṣṭābravīdvindhyaṃ pārvatī varadāsmi te|| 3||
SP0600041: mayi vāso 'stu te nityamevamādityarodhanaḥ|
SP0600042: vavre girīndratanayāṃ prāha sā ca tathāstviti|| 4||
SP0600051: svatanuṃ sā dvidhābhūtāmagnerdīptāṃ śikhāmiva|
SP0600052: dāhāya dānavendrāṇāṃ prāhiṇotkauśikīmataḥ|| 5||
SP0600061: atha taṃ brahmaṇaḥ sūnumuvāca munisattamaḥ|
SP0600062: girirvindhyo mahāprajña kathamādityarodhanaḥ|| 6||
SP0600071: sanatkumāraḥ provāca pṛṣṭo vyāsena dhīmatā|
SP0600072: śṛṇu yasmādabhūdvindhyo girirādityarodhanaḥ|| 7||
SP0600081: purā vindhyo 'bravītsūryaṃ kasmāttvaṃ na karoṣi mām|
SP0600082: pradakṣiṇaṃ yathā meruṃ kā te 'vajñā mayi prabho|| 8||
SP0600091: pratyākhyātaḥ sa sūryeṇa vindhyo giriravardhata|
SP0600092: ruddhvā tasya sthito mārgaṃ tasmādādityarodhanaḥ|| 9||
SP0600101: naṣṭāloke tato loke devāḥ saṃvignacetasaḥ|
SP0600102: agastyamupasaṃgamya vākyamūcuḥ samāhitāḥ|| 10||
SP0600111: saviturmārgamāvṛtya girirvindhyo vyavasthitaḥ|
SP0600112: taṃ vāraya mahāprājña gatirnaḥ sarvadā bhavān|| 11||
SP0600121: tamagastyo giriṃ gatvā provācetthaṃ mahātapāḥ|
SP0600122: yāsyāmi dakṣiṇāmāśāṃ panthānaṃ dehi parvata|| 12||
SP0600131: yāvatpratinivarteyaṃ tāvacca sthātumarhasi|
SP0600132: tataḥ prabhṛti caiveha nābhūdāgamanaṃ muneḥ|| 13||
SP0600141: atha papraccha taṃ vyāsaḥ pitāmahasutaṃ prabhum|
SP0600142: kauśikī prahitā vindhyaṃ dānavānāṃ vināśane|| 14||
SP0600151: ke te kasya kimarthaṃ vā kauśikyā dānavā hatāḥ|
SP0600152: etatsarvaṃ samāsena praśnaṃ me vaktumarhasi|| 15||
SP0600161: pitāmahasuto dhīmānvyāsenaivaṃ pracoditaḥ|
SP0600162: praśnametaṃ samāsena vyākhyātumupacakrame|| 16||
SP0600171: devāsure purātīte saṃyuge paramādbhute|
SP0600172: sundo nisundaśca sutau nisumbhasya babhūvatuḥ|| 17||
SP0600181: devānprati susaṃkruddhau garjantau govṛṣāviva|| 18||
SP0600191: siṃhāviva mahāsattvau hṛtadaṃṣṭrānakhāyudhau|
SP0600192: śvasantau saviṣāvugrau bhagnadaṃṣṭrāvivoragau|| 19||
SP0600201: aśaktau tau surairyoddhuṃ hatapakṣau mahāsurau|
SP0600202: suparṇāviva saṃkruddhau chinnapakṣau mahābalau|| 20||
SP0600211: tapasyādhāya tau ceto gokarṇaṃ prati jagmatuḥ|
SP0600212: ārirādhayiṣū devaṃ brahmāṇamamitaujasau|| 21||
SP0600221: athovāca tato vyāso gokarṇaṃ kathayasva me|
SP0600222: kasmindeśe kimarthaṃ vā kena votpāditaṃ purā|| 22||
SP0600231: provāca brahmaṇaḥ sūnurvyāsenaivaṃ pracoditaḥ|
SP0600232: śṛṇu vatsa samāsena puṇyaṃ gokarṇasambhavam|| 23||
SP0600241: hate triśirasi tvaṣṭā putre jyāyasi vajriṇā|
SP0600242: vṛtraṃ nāma punaḥ putramasṛjattapasāṃ nidhiḥ|| 24||
SP0600251: pralambabāhuṃ vṛttāsyaṃ pīnavistīrṇavakṣasam|
SP0600252: suśliṣṭajānuṃ suhanuṃ jaladadhvānanisvanam|| 25||
SP0600261: sukṣiptapārśvaṃ sukaṭiṃ dīrgharaktāntalocanam|
SP0600262: samare sarvadevānāṃ jetāramaparājitam|| 26||
SP0600271: sa nirjityāmarānsarvāñjagrāsendraṃ mahādyutiḥ|
SP0600272: tato maharṣibhiḥ sṛṣṭā jṛmbhikā taṃ samāviśat|| 27||
SP0600281: tasyātha jṛmbhamāṇasya nirjagāma śatakratuḥ|
SP0600282: vadanādāśu saṃkṣipya svāṃ tanuṃ yogamāyayā|| 28||
SP0600291: tasya yogabalaṃ dṛṣṭvā vīryaṃ śauryaṃ ca saṃyuge|
SP0600292: tato bhītāḥ surāḥ sarve brahmāṇaṃ śaraṇaṃ yayuḥ|| 29||
SP0600301: tāndṛṣṭvā sa tadā bhītānamarānamaradviṣaḥ|
SP0600302: provācāsau prajeśānaḥ padmayoniḥ pitāmahaḥ|| 30||
SP0600311: parājitānvo jānāmi vṛtreṇa raṇamūrdhani|
SP0600312: upāyaṃ taṃ na paśyāmi yenāsau jīyate yudhi|| 31||
SP0600321: yāsyāma sahitāḥ sarve devaṃ draṣṭumumāpatim|
SP0600322: viśveśvaraṃ vidhātāraṃ varadaṃ bhaktavatsalam|| 32||
SP0600331: sa naḥ praṇāmairbhaktyā ca stutyā cārādhitaḥ prabhuḥ|
SP0600332: mahādevo mahāyogī śambhuḥ śāntiṃ vidhāsyati|| 33||
SP0600341: athottasthuḥ surāḥ sarve devadevaṃ didṛkṣavaḥ|
SP0600342: apaśyanto viceruśca mahīṃ sodadhiparvatām|| 34||
SP0600351: atha viṣṇurmahāyogī devīṃ himavataḥ sutām|
SP0600352: apaśyatpāṃsudigdhāṅgīmāsīnāṃ bālarūpiṇīm|| 35||
SP0600361: lekhāmiva navāmindoḥ prātaḥsūryaprabhāmiva|
SP0600362: haviṣā hūyamānasya tanvīmagneḥ śikhāmiva|| 36||
SP0600371: vijñāya sa tadā yogānmahāyogāṃ sureśvarīm|
SP0600372: īśvaro jagato viṣṇurjiṣṇustuṣṭāva pārvatīm|| 37||
SP0600381: tvaṃ sraṣṭrī sarvabhūtānāṃ saṃhartrī tvaṃ sureśvari|
SP0600382: tvamasya jagato dhātrī nityā prakṛtiravyayā|| 38||
SP0600391: tvaṃ prabhā śarvarī jyotsnā kīrtistuṣṭirumā dhṛtiḥ|
SP0600392: buddhirmedhā smṛtiḥ prajñā sandhyā kāntiḥ stutirmatiḥ|| 39||
SP0600401: tvamīśā devi devānāṃ gaṇamātā gaṇāmbikā|
SP0600402: bhadrakālī mahāgaurī kauśikī vindhyavāsinī|| 40||
SP0600411: durgā khyātirmahāvidyā gāyatrī tvaṃ sarasvatī|
SP0600412: svāhā svadhā mahāmāyā lakṣmī yogeśvareśvarī|| 41||
SP0600421: ulkā satī gireḥ putrī maineyī brahmacāriṇī|
SP0600422: tāpasī revatī ṣaṣṭhī varā varasahasradā|| 42||
SP0600431: kundakārmukasāraṅgakokilāśokapallavaiḥ|
SP0600432: tulyāsi dantabhrūnetrasvarapāṇibhirīśvari|| 43||
SP0600441: pramattotphullasaṃpūrṇānnāgotpalaniśākarān|
SP0600442: viśinakṣi sadā devi gatilocanakāntibhiḥ|| 44||
SP0600451: śirobhirmāhiṣairbhrāntaraktaparyantalocanaiḥ|
SP0600452: nṛbhiḥ kṣititalanyastakarajānubhirījyase|| 45||
SP0600461: mattānyapuṣṭākalavalgubhāṣitā dvirephamālāsitacārumūrdhajā|
SP0600462: praphullapuṣpastavakodgatastanī virājase kalpalateva puṣpitā|| 46||
SP0600471: devi devībhiraniśaṃ bhaktābhirvandyase divi|
SP0600472: ījyase munibhiḥ śaśvadgirije girimūrdhasu|| 47||
SP0600481: arcyase siddhagandharvairgandhapuṣpotkaraiḥ sadā|
SP0600482: sadāgatipathaprāptā prāptyā ca stūyase 'naghe|| 48||
SP0600491: bhāsi siṃhaṃ samārūḍhā calatpiṅgalakesaram|
SP0600492: dīptā prabheva sāvitrī merormūrdhānamāsthitā|| 49||
SP0600501: jighāṃsatī raṇe daityāñcharaughairbhāsyajihmagaiḥ|
SP0600502: ravermūrtistamāṃsīva vikirantī gabhastibhiḥ|| 50||
SP0600511: paraśuṃ śitamudgṛhya devadānavasaṃyuge|
SP0600512: bhrājase devi saṃkruddhā pāṭayantīva rodasī|| 51||
SP0600521: atha sā śaiśavaṃ hitvā tanumanyāṃ samādade|
SP0600522: ekīkṛtāmivākāśe saṃhatiṃ sarvatejasām|| 52||
SP0600531: dīptāmapi sukhālokāṃ śāntāmapi savibhramām|
SP0600532: bālāmapi jagaddhātrīṃ tanvīmapi susaṃhatām|| 53||
SP0600541: uvācedaṃ ca suprītā varadāsmi tava prabho|
SP0600542: evamuktastayā so 'tha provācāmbhodanisvanaḥ|| 54||
SP0600551: śaraṇye devi bhaktānāṃ śaraṇāgatavatsale|
SP0600552: bhavāni bhava me nityaṃ suprasannā maheśvari|| 55||
SP0600561: kathayasva ca deveśaṃ śāśvataṃ sthāṇumavyayam|
SP0600562: viśvātmānaṃ mahādevaṃ sarvayogeśvareśvaram|| 56||
SP0600571: tathāstviti pratijñāya kathayāmāsa śaṃkaram|
SP0600572: mṛgayūthasya madhyasthaṃ krīḍantaṃ mṛgarūpiṇam|| 57||
SP0600581: ekaśṛṅgaṃ mahāgrīvamekākṣamamitaujasam|
SP0600582: ekapādaṃ susaṃśliṣṭamāpāṇḍukapilodaram|| 58||
SP0600591: atha viṣṇurdrutaṃ gatvā śṛṅge jagrāha taṃ prabhum|
SP0600592: tasminneva tato brahmā jagrāhendraśca vīryavān|| 59||
SP0600601: tridhā tadabhavacchṛṅgaṃ calite dīptatejasi|
SP0600602: trayāṇāṃ suramukhyānāṃ pṛthakpāṇiṣu saṃsthitam|| 60||
SP0600611: athādṛśyastadā śarvastānuvāca surottamān|
SP0600612: yadarthamāgatā yūyaṃ tadbrūta surasattamāḥ|| 61||
SP0600621: athovāca tato brahmā parameśaṃ vṛṣadhvajam|
SP0600622: rājyaṃ punaravāpnotu hatvā vṛtraṃ puraṃdaraḥ|| 62||
SP0600631: tatastānamarāṃstatra vṛṣaketuḥ samāgatān|
SP0600632: svareṇa vāridadhvānagambhīreṇābravīttadā|| 63||
SP0600641: vaiṣṇavaṃ paramaṃ tejaḥ phenamāvekṣyate surāḥ|
SP0600642: śiraśchetsyati vṛtrasya tadādāya śatakratuḥ|| 64||
SP0600651: hṛṣīkeśo 'tha tatkhaṇḍamanayatsvaṃ niketanam|
SP0600652: nyaveśayata tatraiva vārijodarasaṃbhavaḥ|| 65||
SP0600661: nīyamānaṃ tṛtīyaṃ ca khaṇḍamākhaṇḍalena tu|
SP0600662: rakṣasāmadhipaḥ śrīmāñjagrāhātha daśānanaḥ|| 66||
SP0600671: cakāra sandhyāmudadhau dakṣiṇe nyasya tattadā|
SP0600672: na vicālayituṃ śaktaḥ sandhyāmāsthāya rāvaṇaḥ|| 67||
SP0600681: tatpuṇyaṃ devadevasya vyāsa kṣetraṃ mahādyuteḥ|
SP0600682: gokarṇamiti nāmāsya cakāra kamalāsanaḥ|| 68||
SP0600691: tatra gatvā naro bhaktyā praṇipatya maheśvaram|
SP0600692: aśvamedhamavāpnoti sarvapāpaiḥ pramucyate|| 69||
SP0600701: gokarṇamuttaraṃ vyāsa sthāpitaṃ padmayoninā|
SP0600702: udanvataḥ sthitaṃ tīre svayameva tu dakṣiṇe|| 70||
SP0600711: yaḥ śṛṇoti naro nityaṃ puṇyaṃ gokarṇasambhavam|
SP0600712: sarvapāpavidhūtātmā sa yāti paramāṃ gatim|| 71||
SP0600721: atha tau dānavau vyāsa gokarṇamabhijagmatuḥ|
SP0600722: tatra ceraturatyugraṃ tapo 'mbupavanāśanau|| 72||
SP0600731: kasyacittvatha kālasya viditvograṃ tayostapaḥ|
SP0600732: ājagāma tayoḥ pārśvaṃ brahmā suranamaskṛtaḥ|| 73||
SP0600741: atha tau viśvadhātāraṃ caturvaktraṃ pitāmaham|
SP0600742: apaśyatāṃ mahābāhū brahmāṇaṃ purataḥ sthitam|| 74||
SP0600751: śuklāmbaradharaṃ dīptaṃ śuklasraganulepanam|
SP0600752: ekīkṛtamasamprekṣyaṃ tejo dinakṛtāmiva|| 75||
SP0600761: prīto 'smi yuvayoḥ putrāvathovāca pitāmahaḥ|
SP0600762: anena tapasogreṇa varaṃ brūtamabhīpsitam|| 76||
SP0600771: amaratvaṃ tu vavrāte tau praṇamya pitāmaham|
SP0600772: brahmāhātha vinā devānamaratvaṃ na vidyate|| 77||
SP0600781: avaśyameṣyo yuvayormṛtyurekena kenacit|
SP0600782: athāmaratvaṃ vavrāte parasparavadhaṃ vinā|| 78||
SP0600791: evamastviti tābhyāṃ taṃ varaṃ dattvā pitāmahaḥ|
SP0600792: haṃsayuktena yānena jagāma svaṃ niketanam|| 79||
SP0600801: asurāvapi tau tasmāttapasogrādvirematuḥ|
SP0600802: ājagmaturniketaṃ svaṃ varaṃ labdhvā pitāmahāt|| 80||
SP0600811: varadānaṃ tato jñātvā daityāḥ pātālavāsinaḥ|
SP0600812: ājagmurdānavāścaiva tayoḥ pārśvaṃ mudānvitāḥ|| 81||
SP0600821: keśirmuro mayaḥ śambhuḥ kārtasvaramahāravau|
SP0600822: indraśatruḥ kalirdhundhurilvalo namucirdrumaḥ|| 82||
SP0600831: vātāpī dundubhirmeghaḥ prabhuranye ca dānavāḥ|
SP0600832: sarve kavacinaḥ śūrā gadāparighapāṇayaḥ|| 83||
SP0600841: ūcuśca śokamagnānāmasmākaṃ śatrutāpanau|
SP0600842: yuvāṃ plavāvivāyātau śokasāgaratāraṇau|| 84||
SP0600851: pure 'pratibhaye ramye kāntāṃ nāma tataḥ sabhām|
SP0600852: ājagmustuṣṭamanaso dānavendrāḥ samāgatāḥ|| 85||
SP0600861: tasyāṃ prayaste vistīrṇe śātakaumbhe varāsane|
SP0600862: āsasāda mahābāhuḥ sundo dānavasattamaḥ|| 86||
SP0600871: nisundo 'nyattato bheje hemaratnamayaṃ śubham|
SP0600872: āsasāda tato dhīmānkārtasvaramaye mayaḥ|| 87||
SP0600881: anye ca dānavā bhejurāsanāni tadā mune|
SP0600882: hemaratnavicitrāṇi bhāsvanti ca mahānti ca|| 88||
SP0600891: vireje sā sabhā tatra dānavendraiḥ samāgataiḥ|
SP0600892: sabalākaistaḍitvadbhiḥ pralaye dyaurivāmbudaiḥ|| 89||
SP0600901: athonnāmya śiro ratnamarīcipariveṣavat|
SP0600902: sundo vacanamāhetthamambhodarucirasvanaḥ|| 90||
SP0600911: dānavendrāḥ kariṣyāmi sarveṣāmasrumārjanam|
SP0600912: vijitya devataiḥ sārdhamindramāhavamūrdhani|| 91||
SP0600921: prayāma daṃśitāḥ sarve sajjībhavata dānavāḥ|
SP0600922: trailokyavijayaṃ kartumudyatāyudhapāṇayaḥ|| 92||
SP0600931: tasya tadvacanaṃ śrutvā prabhuḥ prāhāsureśvaram|
SP0600932: yajñavratatapobhiśca niyamaiścāsuradviṣaḥ|| 93||
SP0600941: āpyāyayanti saṃrabdhāḥ śaśvadvarṇāśramā bhuvi|
SP0600942: tāneva prathamaṃ hatvā tato jeṣyāma devatāḥ|| 94||
SP0600951: tasya tadvacanaṃ śrutvā prāhurdānavasattamāḥ|
SP0600952: āyatiṃ prathamaṃ hatvā vijeṣyāmastato 'marān|| 95||
SP0600961: athovāca tato dhundhurmeghadundubhinisvanaḥ|
SP0600962: rājānugāmī loko 'yamapāpo vadhyate katham|| 96||
SP0600971: asmatto devatai rājyaṃ lokaṃ hatvā purā hṛtam|
SP0600972: vikrameṇaiva nirjitya daityarājyaṃ surairhṛtam|| 97||
SP0600981: tathā tebhyo vayamapi procchritadhvajasaṃkule|
SP0600982: āneṣyāmo raṇe jitvā śriyamāvignalocanām|| 98||
SP0600991: apakāre sati same svabhāvena manasvinām|
SP0600992: tejo vijṛmbhate dīptaṃ śaktimatsveva sarvadā|| 99||
SP0601001: atha dhundhorvacaḥ śrutvā muro murajanisvanaḥ|
SP0601002: uccairutkṣipya mūrdhānaṃ provāca prahasanniva|| 100||
SP0601011: purābhūvanmahātmāno dānavendrā mahābalāḥ|
SP0601012: hiraṇyakaśipurvṛtraḥ prahlādo namucirbaliḥ|| 101||
SP0601021: koṭiśo dānavāścānye mahāsattvā mahābalāḥ|
SP0601022: yaiḥ kṛtā prasabhaṃ lakṣmīḥ svavakṣaḥsthalavāsinī|| 102||
SP0601031: alpāvaśeṣairadhunā yuṣmābhirasurottamāḥ|
SP0601032: kathamānīyate rājyaṃ surānnirjitya saṃyuge|| 103||
SP0601041: iṣṭārthasādhakenāśu deśakālāvirodhinā|
SP0601042: upāyena parīpsadhvaṃ rājyamanyena kenacit|| 104||
SP0601051: etacchrutvā tadā vākyamaṃśumālī mahāsuraḥ|
SP0601052: provāca madhuraṃ ślakṣṇamarthānugamidaṃ vacaḥ|| 105||
SP0601061: sāparādhā balīyāṃso baddhavairāśca dānavaiḥ|
SP0601062: jayinaḥ śrīmadonmattāḥ sāma deveṣvanarthakam|| 106||
SP0601071: sureṣu mānasī siddhirvibhutā bhuvanatraye|
SP0601072: aṇimādyairguṇairyogasteṣu dānamapārthakam|| 107||
SP0601081: ekārthānarthinaḥ sarve saṃhatāścāsuradviṣaḥ|
SP0601082: na te bhedayituṃ śakyā dānavairdānavottamāḥ|| 108||
SP0601091: mantraprabhāvaśaktibhyāmutsāhena pareṇa ca|
SP0601092: sampannāḥ sarvathā devā na yuddhaṃ taiḥ saheṣyate|| 109||
SP0601101: yukto dānavamukhyānāṃ hīnasandhiḥ suraiḥ saha|
SP0601102: sthānavṛddhiparīpsūnāṃ kṣīṇānāmadhunā bhṛśam|| 110||
SP0601111: athāha tejasā svena tejāṃsi suravidviṣām|
SP0601112: abhibhūya sadasyuccairaṃśumānaṃśumāniva|| 111||
SP0601121: praṇāmapūrvaḥ kriyate hīnasandhiḥ kurājabhiḥ|
SP0601122: na cakrurdānavāḥ pūrvaṃ kurvate na ca sāmpratam|| 112||
SP0601131: śirāṃsi dānavendrāṇāṃ kathaṃ yāsyanti namratām|
SP0601132: sumeroriva śṛṅgāṇi bhānumantyucchritāni ca|| 113||
SP0601141: ādāsyāmo 'thavā rājyaṃ devānnirjitya saṃyuge|
SP0601142: prāpsyāmo vā gatiṃ puṇyāṃ nihatāḥ samare 'maraiḥ|| 114||
SP0601151: itthamaṃśumataḥ śrutvā vākyaṃ vākyārthakovidaḥ|
SP0601152: gambhīramarthavatprāha mahiṣo vadatāṃ varaḥ|| 115||
SP0601161: viditaṃ vaḥ samastānāṃ pūrvajā bhavatāṃ yathā|
SP0601162: hatā dānavaśārdūlā vikramaikarasāḥ suraiḥ|| 116||
SP0601171: tadalaṃ dānavaśreṣṭhā vṛttyā vo 'gnipataṅgayoḥ|
SP0601172: saṃdhāya devataiḥ sārdhaṃ vṛttiṃ kurmaḥ svakarmabhiḥ|| 117||
SP0601181: jyāyobhirdānavā devai randhravyasanavarjitaiḥ|
SP0601182: vigraheṇa kathaṃ siddhimicchatha srastaśaktayaḥ|| 118||
SP0601191: guṇātiśayayuktānāṃ yānamabhyuccaye sati|
SP0601192: mantrotsāhaprabhāvānāmavāptau deśakālayoḥ|| 119||
SP0601201: atha sambhūyayānena manyadhvaṃ siddhimātmanaḥ|
SP0601202: daṃśitāḥ samare yattāḥ sametā yakṣarākṣasaiḥ|| 120||
SP0601211: rakṣāṃsi hutaśeṣāṇi jvalane śaktisūnunā|
SP0601212: śritāni devatāneva bhītānyabalavanti ca|| 121||
SP0601221: āyattāḥ sarvadā yakṣāḥ kubere 'surasattamāḥ|
SP0601222: sa cāpi suramukhyānāṃ kurute kāryamudyataḥ|| 122||
SP0601231: anyatra daityaśatrubhyo bhuvaneṣu balīyasaḥ|
SP0601232: abhāvādasuraśreṣṭhā dvaidhībhāvo na vidyate|| 123||
SP0601241: mahiṣe sadasi svasthamityuktavati dānave|
SP0601242: vispaṣṭamarthavadvākyaṃ drumaḥ prāha mahāsuraḥ|| 124||
SP0601251: samare 'nirjitāḥ pūrvamasmābhirabalaiḥ saha|
SP0601252: jayinaḥ śaktisampannāḥ saṃdhāsyante kathaṃ surāḥ|| 125||
SP0601261: saṃvidhāyāśu durgāṇi parvatānyudakāni ca|
SP0601262: vijaye satataṃ yuktā vigṛhyāsanamāsmahe|| 126||
SP0601271: nāśayantaḥ sadā yajñānvratāni niyamāṃstathā|
SP0601272: varṇāśramāṃśca loke 'smiñjighāṃsantaḥ samantataḥ|| 127||
SP0601281: tato lokavināśena vicchinne satkriyāpathe|
SP0601282: viditvāpacitāndevānabhiyāsyāma daṃśitāḥ|| 128||
SP0601291: atha te tasya vacanaṃ sarva evānumenire|
SP0601292: āsannamṛtyavo 'pathyamannaṃ prāṇabhṛto yathā|| 129||
SP0601301: uttasthurlokanāśāya matiṃ kṛtvāmaradviṣaḥ|
SP0601302: udanvanta ivodvelāḥ pralaye mārutākulāḥ|| 130||
SP0601311: jalada iva sunīlaḥ pīnavṛttonnatāṅgo
SP0601312: himakarakaraśubhrāṃ hārayaṣṭiṃ dadhānaḥ|
SP0601313: udapatadatha sundaḥ svāsanātsvāttadānīṃ 
SP0601314: jaladhiriva vighūrṇanphenamālī yugānte|| 131||
SP0601321: tadanu tadanujo 'mbuvāhanīlaḥ parighabhujaḥ pṛthuraktadīrghanetraḥ|
SP0601322: ajahadavimanāḥ svamāsanāntaṃ pratibhayakṛddviṣatāṃ tadā nisundaḥ|| 132||
SP0609999: iti skandapurāṇe ṣaṣṭitamo 'dhyāyaḥ||
