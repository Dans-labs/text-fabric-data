Skandapurāṇa Adhyāya 61

E-text generated on February 22, 2017 from the original TeX files of: Yokochi, Yuko, ed. The Skandapurāṇa. Vol.III. Adhyāyas 34.1-61, 53-69. The Vindhyavāsinī Cycle. Critical Edition with an Introduction & Annotated English Synopsis. Leiden/Groningen: Brill & Egbert Forsten, 2013.

SP0610010: sanatkumāra uvāca|
SP0610011: atha dānavamukhyānāṃ lokanāśāya niryayau|
SP0610012: mattavāraṇasambādhaṃ rathāśvakalilaṃ balam|| 1||
SP0610021: tattadā dānavānīkaṃ visasāra diśo diśaḥ|
SP0610022: pralaye mārutoddhūtamudanvata ivodakam|| 2||
SP0610031: nijaghnurbrāhmaṇānkecitkecinniṣpipiṣurviśaḥ|
SP0610032: susubhuḥ kṣatriyānanye śūdrānanye babhakṣire|| 3||
SP0610041: jagrasurlilihurnedurbabhañjuśca samantataḥ|
SP0610042: yajñeṣvannaṃ havirnādānyūpāṃścāmaravidviṣaḥ|| 4||
SP0610051: svadhītavedādhyayanābhināditānmunipravekācitagulmapādapān|
SP0610052: prabhūtacīrājinadarbhasaṃcayānnikāmaparyantahimāmbunirjharān|| 5||
SP0610061: upāntanīvāragavedhukācitānprasuptaviśvastamṛgarkṣavānarān|
SP0610062: havirbhujo dhūmavitānasaṃkulānvisṛtya cānye parijaghnurāśramān|| 6||
SP0610071: kecinmunīnāmasurā jīrṇoragasamatviṣaḥ|
SP0610072: jaṭāḥ saṃgṛhya lulucuḥ kṣālitāstīrthavāriṇā|| 7||
SP0610081: pātayitvāsurāḥ keciccaraṇaiḥ pipiṣuḥ kṣitau|
SP0610082: ṛṣīnātmavināśāya hutāśāñjvalitāniva|| 8||
SP0610091: śirāṃsi munipatnīnāṃ karaiḥ kecittalatribhiḥ|
SP0610092: pūtāni vāribhiḥ puṇyaiḥ paspṛśurdānavādhamāḥ|| 9||
SP0610101: atha te jagṛhuryātrāṃ jñātvābhyudayamātmanaḥ|
SP0610102: vikṣiptaṃ lokanāśāya balamāhūya sarvaśaḥ|| 10||
SP0610111: praśaste 'hani nakṣatre muhūrte ca jayānvite|
SP0610112: saṃnāhabherīrāhatya kriyāścakrurjayāvahāḥ|| 11||
SP0610121: saṃnāhyānbalino mattānānāyya varavāraṇān|
SP0610122: samyagabhyarcya varmāṇi babandhurvidhināsurāḥ|| 12||
SP0610131: yantrāṇi dhautairnārācaiḥ pūrṇānyāsanapārśvayoḥ|
SP0610132: babandhuḥ śaktipūrṇāṃśca veṇūṃstiryagavasthitān|| 13||
SP0610141: tomarānkaṇapāñchaṃkūñchūlacakraparaśvadhān|
SP0610142: ābabandhurniyuktāṃśca madhyamāsanapārśvayoḥ|| 14||
SP0610151: sajjāni paramāstrāṇi bāṇadhīṃśca susaṃskṛtān|
SP0610152: sampūrṇāngārdhravāsobhirniśitāgraiḥ śilīmukhaiḥ|| 15||
SP0610161: saṃnāhyānaṅkuśāṃl lohānbālendusadṛśadyutīn|
SP0610162: graiveyeṣu sitāṃścakrurmadhye mastakapiṇḍayoḥ|| 16||
SP0610171: kṣurapramālāḥ saṃyastāḥ śātakumbhamayīḥ śubhāḥ|
SP0610172: ābabandhuśca kumbheṣu gajānāṃ gajasādinaḥ|| 17||
SP0610181: vaijayantīpatākāśca vicitrāḥ svabhilakṣitāḥ|
SP0610182: ucchrayāmāsurāyattā dantyanīkasya dānavāḥ|| 18||
SP0610191: ghaṇṭā vāraṇamukhyānāmāsasañjurmahāsvanāḥ|
SP0610192: cāmarāṇi sudīrghāṇi haṃsāṃsarucirāṇi ca|| 19||
SP0610201: ekaikasya catasraśca kareṇvaścārudarśanāḥ|
SP0610202: sthāpitāḥ purato daityaiḥ paravāraṇavāraṇāḥ|| 20||
SP0610211: yūno yuvabhirārūḍhāñchikṣitānastrakovidaiḥ|
SP0610212: cakruragresarānaśvānvarmiṇo lohajālinaḥ|| 21||
SP0610221: varmiṇo baddhakavacāñchitanistriṃśadhāriṇaḥ|
SP0610222: teṣāṃ puraḥsarānpattīnanuyātāṃśca dhanvibhiḥ|| 22||
SP0610231: daityayodhāstataścānye varmiṇo lohajālinaḥ|
SP0610232: ārūḍhā baddhanistriṃśāḥ snātapītāṃsturaṃgamān|| 23||
SP0610241: kecidvinītairyuvabhiḥ snāpitaiḥ kṛtamaṅgalaiḥ|
SP0610242: rathānsaṃyojayāmāsuraśvairagrajavaistadā|| 24||
SP0610251: sāyudhānsapatākāṃśca kiṃkiṇījālanāditān|
SP0610252: adhitasthustadā kecidrathānhāṭakasaṃskṛtān|| 25||
SP0610261: evaṃ tatkalpitaṃ śrutvā sainyaṃ sainyanamaskṛtaḥ|
SP0610262: sundo dānavaśārdūlo niryayau kṛtamaṅgalaḥ|| 26||
SP0610271: svīṣaṃ sukūbaraṃ svakṣaṃ śātakumbhamayaṃ varam|
SP0610272: nānāmaṇimayaiścitrairbhaktipuṣpamṛgadvijaiḥ|| 27||
SP0610281: yuktaṃ paramasaṃhṛṣṭairmanovegaisturaṃgamaiḥ|
SP0610282: āruhyātha rathaṃ divyaṃ patākādhvajaśobhitam|| 28||
SP0610291: kavacī baddhanistriṃśo vidhūtasitacāmaraḥ|
SP0610292: abhitaḥ stūyamānaśca sūtamāgadhavandibhiḥ|| 29||
SP0610301: nisundo 'pi madaśyāmakapolālīnaṣaṭpadam|
SP0610302: āruhya nirjagāmāśu saṃgrāmikamanekapam|| 30||
SP0610311: anye ca dānavāstatra rathairaśvairmataṅgajaiḥ|
SP0610312: niryayuḥ paramaprītyā yuddhaśauṇḍāḥ sudaṃśitāḥ|| 31||
SP0610321: balasyāgresaraṃ kṛtvā tārakākṣaṃ mahāsuram|
SP0610322: sahitaṃ bahubhiḥ śūrai rathanāgāśvapattibhiḥ|| 32||
SP0610331: pṛṣṭhataḥ saṃvidhāyāśu balonmattaṃ mahāsuram|
SP0610332: balena caturaṅgena mahiṣaṃ parirakṣaṇam|| 33||
SP0610341: pārśvayorubhayornyasya meghasvanamahāsvanau|
SP0610342: sainyena mahatā guptau dānavāvarisūdanau|| 34||
SP0610351: madhye sundo nisundaśca mayaḥ śambhuḥ kharo muraḥ|
SP0610352: saṃnaddhā balinaḥ śūrāḥ parasainyanivāraṇāḥ|| 35||
SP0610361: pratasthire susaṃyattā divaṃ dānavasattamāḥ|
SP0610362: pralaye mārutoddhūtā ghanāḥ saṃvartakā iva|| 36||
SP0610371: teṣāmāgamanaṃ jñātvā saha svarlokavāsibhiḥ|
SP0610372: apasṛtya jagāmāśu janasthānaṃ śatakratuḥ|| 37||
SP0610381: meroḥ śikharamāruhya sarve 'tha sahitāstadā|
SP0610382: senāṃ niveśayāmāsurnandane te suradviṣaḥ|| 38||
SP0610391: atha sainyasya daityendrā rakṣāmādhāya sarvataḥ|
SP0610392: pravibhaktānasambādhānāvāsāñjagṛhustataḥ|| 39||
SP0610401: dattānujñāstataḥ sarve dānavā dānavottamaiḥ|
SP0610402: saṃnāhyamapaninyuste sarvopakaraṇaṃ tadā|| 40||
SP0610411: ārūḍhā gajakanyāsu varmāṇi mumucuḥ śanaiḥ|
SP0610412: āyudhānyapanīyāśu sainikā mattadantinām|| 41||
SP0610421: saṃnāhānapaninyuśca mumucuḥ kavacāni ca|
SP0610422: tanutrāṇi vicitrāṇi tadā dānavasainikāḥ|| 42||
SP0610431: apetakakṣānmātaṅgānsnātapītāngataklamān|
SP0610432: babandhuḥ kalpavṛkṣeṣu keciddānavasainikāḥ|| 43||
SP0610441: kecitkalpadrumānnāgā madasaṃlīnaṣaṭpadāḥ|
SP0610442: babhañjurbalinastrastamattodbhrāntavihaṅgamān|| 44||
SP0610451: cakarṣurbalinaḥ kecinmadaśyāmānmataṅgajāḥ|
SP0610452: kapolānkalpavṛkṣeṣu puṣpālīnālipaṅktiṣu|| 45||
SP0610461: nāgā jagāhire kecinmattā mandākinīṃ nadīm|
SP0610462: haimavārijakiñjalkapiñjaropāntarodhasam|| 46||
SP0610471: vimuktasāṃgrāmikavarmajālānprasannacittānparighṛṣṭakāyān|
SP0610472: nipītatoyānapanītakhedānbabandhuraśvānpṛthagaśvabandhāḥ|| 47||
SP0610481: atha sūkṣmāṇi vāsāṃsi vicitrāḥ paramasrajaḥ|
SP0610482: āninyuḥ kalpavṛkṣebhyaḥ phalāni madhu cāsurāḥ|| 48||
SP0610491: haimāni kecitpadmāni tadrajoruṇamūrtayaḥ|
SP0610492: babhañjurdānavā hṛṣṭā gatā mandākinīṃ nadīm|| 49||
SP0610501: āninyuḥ sainikāḥ kecinmandārakusumotkarān|
SP0610502: phalānyājahrire kecitsvādūni ca bahūni ca|| 50||
SP0610511: tatroṣya rajanīmekāṃ bherīrāhatya dānavāḥ|
SP0610512: tenaiva vidhinā yattāḥ prajagmuramarāvatīm|| 51||
SP0610521: tatastūryaninādena gajānāṃ bṛṃhitena ca|
SP0610522: siṃhanādaiśca daityānāṃ cacālevāmarāvatī|| 52||
SP0610531: atha śūnyāṃ samudvīkṣya purīṃ dānavasattamāḥ|
SP0610532: itthamūcuḥ susaṃhṛṣṭā nadanto bhairavasvanam|| 53||
SP0610541: jayati vibudhaśatruḥ sundadaityendrasiṃhaḥ 
SP0610542: kaṭhinarucirabāhuḥ pīnavistīrṇavakṣāḥ|
SP0610543: śatamakhapurajetā cārupṛthvāyatākṣaḥ 
SP0610544: sajalaghananinādo mattanāgendragāmī|| 54||
SP0610551: tadanu jayati cāruprāntaraktāyatākṣo
SP0610552: mṛgapatigatilīlaḥ saṃyugeṣvapradhṛṣyaḥ|
SP0610553: tridaśavaravijetā dānavendro nisundaḥ 
SP0610554: prahatamurajanādaḥ pīnadīrghorubāhuḥ|| 55||
SP0619999: iti skandapurāṇa ekaṣaṣṭo 'dhyāyaḥ||
